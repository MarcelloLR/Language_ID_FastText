<CHAPTER ID="013">
Заключения на Съвета по външни работи относно мирния процес в Близкия изток, по-специално положението в Източен Йерусалим (разискване)
<SPEAKER ID="177" NAME="Председател">
Следващата точка е изявления на Съвета и Комисията относно заключенията на Съвета по външни работи относно мирния процес в Близкия изток, по-специално положението в Източен Йерусалим.
<SPEAKER ID="178" NAME="Сесилия Малмстрьом">
действащ председател на Съвета. - (SV) Г-н председател, конфликтът в Близкия изток беше един от въпросите, които обсъждахме тук, в Парламента, в самото начало на мандата на шведското председателство. Приятно ми е, че съм отново тук, за да ви докладвам по този начин в края на мандата ни.
<P>
Министърът на външните работи на Швеция, Карл Билд, присъства и на заседание на Комисията по външни работи миналата седмица, където представи доклад и проведе дълги обсъждания, включително относно Близкия изток. Миналата седмица Съветът по външни работи обсъди положението в Близкия изток и прие заключения. Доволни сме, че всичките 27 държави-членки подкрепиха заключенията, в които ясно са посочени идеите на ЕС относно мирния процес в Близкия изток.
<P>
Чрез тези заключения Съветът и председателството искат да изпратят много ясно и силно послание от страна на Европа, което, надяваме се, може да доведе до скорошно възобновяване на преговорите между страните. Обезпокоени сме от липсата на напредък в мирния процес в Близкия изток. Затова ясно подкрепихме усилията на Съединените щати за постигане на мир. ЕС призовава страните да поемат отговорност и да започнат преговори по всички въпроси за окончателния статус, включително тези за Йерусалим, границите, бежанците и сигурността. Нашите заключения отразяват и позицията на ЕС относно Близкия изток, основаваща се на международното право, която отстояваме от дълго време и която сме изразявали по много поводи.
<P>
Позицията на ЕС, наред с другото, е, че едно съгласувано решение, предвиждащо две държави, трябва да се основава на границите от 1967 г. и че селищата са незаконни. Въпросът за Йерусалим засяга окончателния статус и ние ясно сме заявили, че за да се постигне истински мир, статутът на Йерусалим като бъдеща столица на две държави следа да се реши чрез преговори. През голяма част от годината възобновяването на преговорите между Израел и Палестина се свързваше с въпроса за селищата. Неотдавна израелското правителство обяви частично и временно замразяване на строителството на селища. Съветът по външни работи приветства това решение и ние се надяваме, че то ще допринесе за възобновяването на конструктивните преговори.
<P>
Със загриженост отбелязваме обаче изненадващото решение на израелското правителство от 13 декември да включи за пръв път селищата в програмата за националните приоритетни райони. Това е в разрез с духа на замразяването на строежа на селища и вреди на усилията за създаване на атмосфера, която може да спомогне за постигането на трайно решение на конфликта. Моята колега, шведският министър за международно сътрудничество и развитие, Гунила Карлсон, присъства на заседание на комисията по развитие на Европейския парламент в началото на септември. Тя обеща да следи събитията на местно равнище, да оказва помощ и да се намесва в областите, за които всички сме осведомени - положението в и около Източен Йерусалим, селищата и въпроси като достъпа и придвижването, особено по отношение на Газа. Ние изпълнихме това обещание.
<P>
През последните месеци, под ръководството на председателството, ЕС възприе ясна позиция относно селищата и продължителното затваряне на пропускателните пунктове на Газа. Политиката за затваряне е неприемлива и води до обратен резултат. ЕС продължава да настоява за незабавното и безусловно отваряне на граничните пропускателни пунктове за преминаване на хуманитарна помощ, търговски стоки и хора. Съветът призова и за пълното прилагане на Резолюция 1860 на Съвета за сигурност на ООН и за зачитане на международното хуманитарно право. Онези, които държат похитения израелски войник Гилад Шалит, трябва да го освободят незабавно.
<P>
Бих искала да кажа още няколко думи за Газа. Разбира се, ние се надяваме, че ще е възможно посредническите усилия на Египет и Арабската лига да продължат. Важно е да се предотврати постоянното разделение между Западния бряг и Източен Йерусалим, от една страна, и на Газа, от друга. С нетърпение очакваме провеждането на свободни и справедливи избори, когато условията го позволят. Едно е ясно - мир между Израел и палестинците може да се постигне само ако палестинците са обединени.
<P>
Дипломатите ни в региона внимателно следят положението в Източен Йерусалим. Според тях Израел всява страх сред палестинската общност в града. Загрижени сме от този факт. ЕС ще увеличи помощта си за Източен Йерусалим, за да облекчи условията на живот на палестинците. Силното послание относно Източен Йерусалим в заключенията на Съвета е ясно доказателство за загрижеността ни във връзка с положението там. Важно е да помним, че споразуменията между Израел и Сирия и между Израел и Ливан са предпоставки за постигането на мир в Близкия изток. ЕС приветства неотдавнашните изявления на Израел и Сирия, в които се потвърждава готовността им за постигане на напредък в мирния процес. От само себе си се разбира, че това ще предизвика изключително положителен отзвук в целия регион.
<SPEAKER ID="179" NAME="Катрин Аштън" LANGUAGE="EN">
Г-н председател, миналата седмица Съветът прие много съдържателни заключения относно мирния процес в Близкия изток. В тях ясно и категорично е формулирана принципна позиция по редица ключови въпроси. Няма да се спирам на заключенията и да повтарям казаното от председателя. Достатъчно е да се посочи, че потвърждавайки нашите принципи, надявам се, навярно сме спомогнали да се възстанови донякъде доверието и желанието на палестинците да се включат в мирния процес. Заключенията, разбира се, ще ми помогнат много и с това, че определят ясни насоки за дейността ми през идните месеци.
<P>
Поканихте ме тук днес, за да разкажа за политическата ни дейност, но също така и за положението в Източен Йерусалим. Това е област, която буди сериозно безпокойство. Източен Йерусалим е окупирана територия, заедно с останалата част от Западния бряг. Европейският съюз е против разрушаването на палестински домове, прогонването на палестински семейства от жилищата им, изграждането на израелски селища и трасирането на "разделителна бариера". ЕС работи за решаването на тези проблеми на политическо равнище, по дипломатически канали и чрез публичните ни изявления. Стремим се да се справим с положението и чрез практическа помощ с цел оказване на подкрепа на палестинското население в Източен Йерусалим. Например в града не достигат 1 200 класни стаи за палестински деца, така че помагаме за попълване на липсващото в учебните заведения. В допълнение, създаваме условия за поддържане на жизнеспособното функциониране на палестинските болници в Източен Йерусалим и работим много с палестински младежи в града, които страдат от високата безработица и от психологически проблеми. Към настоящия момент ЕС осъществява дейности в Източен Йерусалим на стойност 4,6 млн. евро.
<P>
Друг повод за тревога, разбира се, е положението в Газа. Постоянно призоваваме за безпрепятствено преминаване на помощи, стоки за търговия и хора. Изразяваме силна загриженост за битовите условия на населението в Газа - от конфликта през януари до настоящия момент дарителите не са в състояние да извършват възстановителни работи и сериозни проблеми, като липсата на чиста питейна вода, остават нерешени. Израел следва незабавно да отвори пропускателните пунктове, което ще създаде възможност за съживяване на частния сектор и за намаляване на зависимостта на Газа от помощите.
<P>
Време е вече да пристъпим към действия и да приложим на практика заключенията на Съвета. Сега трябва да помислим как да възобновим политическия процес. Двете страни сякаш са се отдалечили още повече една от друга по отношение на предприемането на заключителната фаза. Скоро ще пътувам до региона и основната ми цел ще е да се срещна с главните участници в процеса и да разбера от първоизточника как ЕС може да бъде сила, допринасяща за промяната. Считам, че всички сме на едно мнение относно цялостния и първостепенен приоритет при възобновяването на израелско-палестинските преговори - не преговори заради самите преговори, а такива за постигане на мирно споразумение и обръщане на нова страница. Не можем - а се съмнявам, че и регионът би могъл - да понесем още един кръг на безплодни преговори. Преговорите се водят периодично от няколко години насам като началото беше положено от Декларацията на принципите от Осло, подписана през септември 1993 г. Това беше преди 16 години. Преговорите следва да се основават на международното право и да се провеждат при зачитане на предишните споразумения. Всички въпроси трябва да се поставят на обсъждане, включително статута на Йерусалим като бъдеща столица на две държави.
<P>
Преговорите, също така, следва да се проведат в рамките на уговорен срок и при ефективно посредничество. Необходимо е да се прояви сериозна ангажираност и политическа воля както от страна на Израел, така и от страна на Палестина, за участие в сериозни и истински преговори. Европейският съюз е готов да помогне и на двете страни да поемат задълженията си по това участие и да им окаже подкрепа по трудния път на преговорите. Аз съм тук, за да осигуря ефективната и хармонична дейност на Европа.
<P>
Европейският съюз оказа последователна подкрепа както на Израел, така и на палестинците, като им осигури време и пространство за двустранни преговори. Нашата подкрепа позволи на палестинската автономна власт да изгради институциите на бъдещата палестинска държава, така че тя да може да предоставя услуги на гражданите си и да бъде надежден съсед в региона. Днес обаче палестинците са разделени както политически, така и физически. За надеждни преговори е необходим силен и обединен палестински партньор. Израел няма да загуби, а ще спечели при наличие на силен палестински партньор.
<P>
Израел направи първата стъпка с временното и частично замразяване на изграждането на селища. Надяваме се, че това ще допринесе за възобновяването на съдържателните преговори.
<P>
Съединените щати продължават да бъдат незаменим и ключов играч в Близкия изток. Рядко е имало толкова добри условия за ефективно партньорство между ЕС и САЩ относно Близкия изток. Време е да го превърнем в реалност чрез внимателно съгласуване на нашите позиции и стратегии. ЕС ще продължи да подкрепя и да работи в тясно сътрудничество със САЩ чрез Четворката. Тя се нуждае от прилив на нови сили - изисква го настоящата безизходица в мирния процес. Четворката може да осигури необходимото внимателно, но и динамично посредничество.
<P>
За постигане на мир в Близкия изток е нужно всеобхватно решение. Както Сирия, така и Ливан имат важна роля в това отношение. С нетърпение очакваме прилагането на арабската мирна инициатива. Те следва да са част от решението. Подходът ни следва да е регионален и приобщаващ. Двустранната израелско-палестинска рамка следва да се допълни от многостранна рамка.
<P>
През идните месеци възнамерявам да поддържам тясна връзка с Парламента по всички тези въпроси. Известна ми е активната роля, която играе Парламентът, не на последно място, в качеството му на бюджетен орган. На политическо равнище делегациите на Европейския парламент работят пряко с израелския Кнесет и с Палестинския законодателен съвет (PLC). Миналата седмица делегацията към Палестинския законодателен съвет посети окупираните палестински територии и с голямо безпокойство докладва за положението на място.
<P>
Накрая, приветствам продължаването на дейността на работната група на Парламента за мирния процес, която отново ще заседава тази седмица.
<SPEAKER ID="180" NAME="Ioannis Kasoulides" LANGUAGE="EN">
Г-н председател, по време на едно посещение на млади израелски и палестински лидери в Европейския парламент беше проведено задълбочено обсъждане, в процеса на което се оформи идея за мирно споразумение за тяхното бъдеще - решение с висока степен на сигурност и две признати държави, основано на границите от 1967 г., като столица и на двете е Йерусалим; демилитаризация на палестинската държава; повторение на арабската мирна инициатива от 2007 г.; гаранции от страна на НАТО; и уреждане на въпроса с бежанците по начин, който не променя демографския характер на еврейската държава.
<P>
Докато визията на младите включва общо бъдеще, по-възрастните все още спорят дали трябва да започнат преговори. Египетската инициатива за помирение между палестинците - така че да има само един представител - все още се обмисля и все още се очаква механизъм за осигуряване на безопасността в Газа с освобождаването на затворници като Гилад Шалит. Междувременно faits accomplis - фактите на място според доклада на ръководителя на мисията на ЕС в Източен Йерусалим все повече намаляват жизнеспособността на палестинската държава.
<P>
Със съжаление отбелязвам факта, че Израел - една демократична страна - обръща малко внимание на вредата, която някои от действията й нанасят през погледа на международното обществено мнение и се задоволява единствено с ограничаване на щетите впоследствие.
<SPEAKER ID="181" NAME="Hannes Swoboda" LANGUAGE="DE">
Г-н председател, г-жо Малмстрьом, г-жо заместник-председател на Комисията и върховен представител на Съюза по въпросите на външните работи и политиката на сигурност, първо, искам да изразя искрената си благодарност на шведското председателство за тази инициатива. Това беше добра инициатива и бих искал да ви поздравя за нея. Искам, също така, да благодаря на баронеса Аштън за това, че седна на място от страната на Комисията при първата си поява тук, въпреки, че се изказа главно в ролята си на върховен представител на Съюза по въпросите на външните работи и политиката на сигурност. Всичко, за което става въпрос тук, се отнася за една обща външна политика и политиката на сигурност. В някои отношения може би не е важно къде седите. Важното е, че сте тук и че представяте една обща външна политика.
<P>
Второто нещо, което искам да отбележа, е, че изявлението, прието от Съвета, е добро и по никакъв начин не е насочено срещу Израел. Точно обратното, то е в интерес на Израел и на неговата сигурност и стабилност. Много е важно да се наблегне на това. Ако ние като европейци искаме да играем активна роля в това отношение, от съществено значение е да продължаваме да постъпваме по този начин. Искам да Ви помоля, баронесо Аштън, да вземете това присърце.
<P>
Преди няколко дни бяхме в САЩ, където проведохме разговори с нашите колеги от Конгреса. Президентът Обама, който се сблъсква с едностранчивия подход на Конгреса и липсата на разбиране относно положението, в което се намират палестинците, разполага с много малко възможности. Дълбоко съчувстваме на Израел за положението в страната. Освен това се противопоставяме на всички видове тероризъм и искаме плененият войник най-накрая да бъде върнат на семейството си. Но също толкова сме загрижени и съчувстваме на палестинците за злочестото състояние, в която се намират по отношение на всичко, споменато в изявлението, и по-специално, границите от 1967 г., тежкото положение в Йерусалим и заселническата дейност. Възприемането на силно противоречив подход към разрастването на селищата, макар и продължение на политиката от последните няколко години, е напълно непонятно. Първо, то беше спряно, а след това беше включено в програмата на национални приоритети. Впоследствие продължи само естественото развитие, след което бяха построени пътища, преминаващи през палестинските селища. Начинът, по който ежедневно се отнема земята на палестинците, е напълно неприемлив.
<P>
Случилото се с делегацията от Парламента също е напълно неприемливо. Г-н de Rossa също ще изрази мнението си по този въпрос. Членовете на Парламента трябва да се обединят със Съвета и Комисията и ясно да заявят, че имат право да пътуват до Газа и сами да видят какво е положението там. Какво крие Израел? Защо не позволява на членове на Парламента да отидат в Газа? Не бива да приемаме това положение и се надявам, че ще му се противопоставим заедно. Прозрачността и откритостта, наред с другото, са предпоставки за разумна политика в Близкия изток. Трябва ясно да ги подкрепим.
<SPEAKER ID="182" NAME="Annemie Neyts-Uyttebroeck">
от името на групата ALDE. - (NL) Г-н председател, г-жо Аштън, г-н заместник-председател на Комисията, г-жо действащ председател на Съвета, първо, г-жо Малмстрьом, искам да поздравя цялото шведско председателство за заключенията на Съвета относно конфликта в Близкия изток като цяло, и по-специално в Източен Йерусалим.
<P>
Считам, че всички ще приемат това като важно знамение във факта, че за пръв път единодушно се одобрява и приема съвместен доклад относно Източен Йерусалим на ръководителите на делегации в ЕС, при това именно в настоящия момент след влизането в сила на Договора от Лисабон. Друго знамение е, че заключенията, предложени от шведското председателство, също бяха приети единодушно, включително тези относно Източен Йерусалим. Надявам се, че израелските органи осъзнават голямото значение на това развитие.
<P>
Госпожи и господа, на всеки няколко месеца провеждаме разисквания, посветени на Близкия изток, и понякога те напомнят шествие от танцовия фестивал в Ехтернах: малка стъпка напред, след това признаци за стъпка назад, последвана от повече поводи за надежда. За съжаление, има и повод за униние, но ние, разбира се, продължаваме да се надяваме. Естествено, особено важно е - включително за групата, към която принадлежа - както израелците, така и палестинците да могат да съжителстват в мир в две отделни държави, да се възползват от всички възможности за развитие и взаимно да гарантират сигурността си. Считам, че по този въпрос имаме всеобщо съгласие. Имаме съгласие и относно стъпките, които, в идеалния случай, биха довели до това положение и, разбира се, сме готови да допринесем за него.
<P>
Йерусалим е един от най-красивите градове в света - той е действително необикновено селище - и затова е много трагично, че народите, които живеят там един до друг, не успяват да съжителстват в мир. Заради благоденствието и съхранението на Йерусалим се надявам, че това все още може да се постигне в няколкото дни, които остават до Коледа.
<SPEAKER ID="183" NAME="Caroline Lucas" LANGUAGE="EN">
Г-н председател, искам да приветствам изявленията и на Съвета, и на Комисията, но въпросът ми към тях е кога ще преминем отвъд красивите думи - с които съм напълно съгласна - и кога ще пристъпим към реални действия? Отново и отново слушаме същите думи - че трябва да вземем мерки, за да гарантираме, че Израел ще направи това или онова, но за да го постигнем, ни е необходим истински "ефект на лоста", в противен случай Израел просто ще ни игнорира, както прави и до сега.
<P>
Въпросът ми е какво можете да направите на практика, за да се гарантира, че ще станем свидетели на истинско раздвижване и напредък в това отношение? По мое мнение, тук трябва да се включат въпроси като временно прекратяване на действието на споразумението за асоцииране ЕС-Израел.
<P>
Като поставям акцент върху положението в Източен Йерусалим, силно приветствам инициативата на шведското председателство и ясната му позиция за ролята на Йерусалим като столица на две държави, както и вашата стабилна позиция относно голямото значение на замразяването на заселническата дейност в Източен Йерусалим.
<P>
Изразявам уважението си и към авторите на доклада на ръководителите на мисии на ЕС за самия Източен Йерусалим. Докладът съдържа ясни формулировки и визия - нещо, което твърде често липсва при тези разисквания. В него се посочва, че съзнателният замисъл на политиката на Израел на незаконно анексиране на Източен Йерусалим е да се отслаби палестинската общност в града и да се предотврати развитието на Палестина. Ръководителите на мисии обаче призоваха Съвета да приеме широка гама от препоръки в резултат на този доклад и аз считам, че Съветът трябва да предприеме спешни действия именно в тази посока.
<P>
Ако ЕС сериозно се ангажира с решение, предвиждащо две държави, той трябва да направи всичко възможно, за да запази и укрепи палестинския характер и палестинската идентичност на Източен Йерусалим. В изявлението и в доклада на ръководителите на мисии се посочва как практически да се постигане това.
<SPEAKER ID="184" NAME="Peter van Dalen" LANGUAGE="NL">
Г-н председател, в този конкретен момент, когато наближава Рождество Христово, мнозина се молят за мир в Близкия изток, но понякога човек пада духом и мисли, че мирът никога няма да настъпи. Въпреки това е важно всички страни да продължат да работят за постигането на мир, но може би именно в това се състои основният проблем. Дали всички страни могат и са готови да работят за постигането на мир? Израел вече е предприемал действия за замяна на земя срещу мир в миналото - имам предвид оттеглянето му от части на ивицата Газа - но, за съжаление, това не доведе до мир. Всъщност ракетният обстрел се засили и през 2009 г. Израел навлезе в ивицата Газа. Сега Израел обяви временно прекратяване на застрояването на Западния бряг. Премахната беше и поредица от пътни барикади. Това беше жест, спомагащ да се стигне до мирни преговори.
<P>
Това действие на правителството на Нетаняху вече е доста широкомащабно съгласно израелските стандарти, но все още не виждам значително раздвижване от палестинска страна. Хората продължават да твърдят, че това, което прави Израел, е незначително, но аз не виждам жест от палестинска страна, който да създава възможност за преговори. Желае ли и в състояние ли е палестинската страна да предизвика по-нататъшни преговори? Изглежда, че "Хамас" е погълната от борбата си срещу "Фатах" и че Иран я държи изкъсо. Махмуд Абас сякаш е безопасен противник, без голямо влияние, което да се обсъжда. Мисля, че е време и палестинската страна ясно да покаже, че желае мир.
<SPEAKER ID="185" NAME="Kyriacos Triantaphyllides" LANGUAGE="EL">
Г-н председател, лейди Аштън, ние приветстваме решението, взето на 8 декември от Съвета на Европейския съюз. То потвърждава подкрепата на Европейския съюз за създаването на две държави въз основа на границите от 1967 г.
<P>
Въпреки това, опитът ни от неотдавнашното ни посещение в региона показва, че ситуацията, която преобладава във въпросните области, прави създаването на палестинска държава почти невъзможно. Имам предвид, по-конкретно, издигането на стената, събарянето на палестински къщи и, най важното, създаването на селища в района на Западния бряг като цяло, особено около Източен Йерусалим.
<P>
В тези селища днес живеят около 500 000 заселници. По-важното е, че в Източен Йерусалим се полагат усилия за създаване на палисада чрез изграждане на селища около града, така че да се принудят палестинците да напуснат домовете си. Сега е очевидно, че израелското правителство използва преговорите, за да печели време. Бавно, но сигурно то се опитва да наложи върховната си власт над всички палестински територии.
<P>
В допълнение към отстояването на решението, предвиждащо две държави, Европейският съюз следва да предприеме конкретни мерки срещу Израел. Продължаващото нарушаване на правата на човека е достатъчна причина Европейският съюз да наложи санкции съгласно член 2 от договора, защото ако, от една страна, той реши да подкрепи мирния процес, но, от друга страна, продължи да издига на по-високо равнище икономическите отношения с Израел без ограничения, единственото, което ще постигне, е, че ще послужи на политиката на Израел, която се състои в принуждаване на палестинците да напуснат земите си и в разпростиране на върховната израелска власт над цяла Палестина.
<SPEAKER ID="186" NAME="Bastiaan Belder" LANGUAGE="NL">
Г-н председател, нима Европа е загубила разсъдъка си? Този реторичен въпрос беше зададен от Съединените щати в началото на декември. Предмет на тази свирепа критика от страна на Конгреса беше едностранното определяне на Източен Йерусалим за столица на бъдещата палестинска държава в разпространената проекторезолюция на Съвета. Като председател на делегацията на Европейския парламент за връзки с Израел си представях и се надявах на по-конструктивно начало на трансатлантическия ни диалог. Също така, бързам да добавя, след като внимателно разгледах както проекта, така и заключителното изявление на Съвета, останах, подобно на колегите ни от Конгреса, напълно смаян. Категорично се дистанцирам, по-конкретно, от предложението за разделяне на Йерусалим. Считам, че изявлението на Съвета относно Близкия изток е сериозна дипломатическа и политическа пречка за мирния процес и поради това съм много разочарован от външните министри за това, че са били склонени да постъпят така не от кое да е, а от шведското председателство, което е в обтегнати отношения с еврейската държава.
<P>
Имам няколко основни възражения към споменатото изявление на Съвета. Едва ли това е начинът да се насърчи палестинската автономна власт да възобнови преговорите с Израел. При това, изявлението е в разрез с принципа на Четворката, формулиран на 9 ноември 2008 г., който гласи, че в двустранните преговори не следва да се намесват трети страни. Официалната реакция на Съединените щати спрямо изявлението на Съвета от 8 декември още веднъж подчертава този принцип. Тогава нищо друго ли не ни остава, освен да се примирим с безизходното положение, в което се намира мирния процес? Категорично не! След последните посещения на делегацията в Израел изразявам твърдо убеждение, че един постепенен, непрекъснат процес на сближаване между Държавата Израел и Палестинската автономия е както необходим, така и възможен. Постепенното прехвърляне на администрацията на Западния бряг, например в зона В, и разширяването на икономическото сътрудничество, като същевременно се укрепват и създават надеждни палестински институции, действително ще доведе до напредък в мирния процес. Ето защо призовавам Съвета и Комисията да престанат да генерират вредни декларации относно мирния процес, а вместо това да инвестират в конкретни проекти, включващи сътрудничество между израелците и палестинците. Нали това е доказана европейска формула?
<SPEAKER ID="187" NAME="Diane Dodds" AFFILIATION="NI">
(EN) Г-н председател, като член на парламентарната делегация за Израел изслушах с интерес коментарите на Съвета по външни работи относно мирния процес в Близкия изток, както и изявлението на Комисията. Във връзка с тях обаче у мен, подобно на предишния колега, остана преобладаващо чувство на загриженост. Израел е единствената страна с функционираща демокрация в региона. Любимата тактика на нейните противници е проявата на тероризъм срещу държавата. Считам, че в изявленията на Съвета и на Комисията не се придава необходимата тежест на опасенията на Израел, свързани със сигурността. Всъщност не чух върховният представител да споменава тези опасения в изявлението си в тази зала.
<P>
Нещо повече, считам, че в изявлението се отрежда твърде тежко бреме на Израел по отношение както на липсата на напредък в процеса, така и на решаването на неуредените въпроси - по-конкретно, Йерусалим.
<SPEAKER ID="188" NAME="José Ignacio Salafranca Sánchez-Neyra" AFFILIATION="PPE">
(ES) Г-н председател, истината е, че това е твърде необичайно разискване, защото г-жа Малмстрьом е заела място на банките на Съвета - надяваме се скоро да я видим седнала на скамейките, отредени на Комисията. Ще видим къде ще седне!
<P>
Във всеки случай, г-н председател, заключенията на Съвета съвсем не пораждат оптимизъм. Съветът изрази силна загриженост във връзка с липсата на напредък в близкоизточния мирен процес и поиска възобновяването му въз основа на резолюциите на Съвета за сигурност на Организацията на обединените нации, на заключенията от Мадридската конференция и на пътната карта. Нищо ново под слънцето.
<P>
Съветът също така заявява, че Европейският съюз е готов да допринесе съществено за решаването на проблемите, които двамата оратори представиха тук: проблема с Източен Йерусалим, проблема с водата, проблема със сигурността и проблема с границите.
<P>
Има обаче набор от нови елементи, по които бих искал гостите ни да дадат мнението си. Първо, бих искал да знам дали според тях осеммесечният мораториум и селищата, за които беше взето решение от израелското правителство, са свързани с новото правителство на Съединените щати.
<P>
Бих искал да знам и какво мислят за изявленията, направени вчера в Газа от представителя на "Хамас" при отбелязването на двадесет и втората годишнина от създаването му, в които се казва, че движението няма намерение да прави никакви отстъпки на Израел и че не възнамерява да признае държавата. Какво мислят гостите ни за закона за приемствеността, по силата на който ще се даде глас на израелския народ чрез референдум за окупацията на завзетите територии?
<P>
И накрая, какво мислят за доклада "Голдстоун" и за приемането му от Съвета на ООН по правата на човека? Считат ли, че това е нещо, което ще спомогне за мирния процес, или точно обратното, както твърди Израел, че ще го възпрепятства или затрудни?
<SPEAKER ID="189" NAME="Proinsias De Rossa" AFFILIATION="S&amp;D">
(EN) Г-н председател има два ангажимента в изявлението на Съвета, които специално искам да приветствам и които имат потенциала да създадат нова динамика: подкрепата за двугодишната програма на Палестинската власт за прекратяване на израелската окупация и създаване на палестинска държава и готовността на Съюза, когато е целесъобразно, да признае палестинската държава.
<P>
Миналата седмица ръководих посещението на официална делегация на Европейския парламент в окупираните палестински територии, където отново видях със собствените си очи как Израел прилага системата на апартейд срещу палестинците, наред с лишаването им от собственост и унищожаването на техните домове, земи и вода, както и на храмовете им.
<P>
Часове след публикуването на изявлението на Съвета, разрешението, издадено за посещението на водената от мен делегация в Газа, беше отменено. Това не е акт на приятелска държава. Това безспорно е намеса в демократичното право на Парламента да поддържа колегиални и демократични отношения с избраниците на палестинския народ, заемащи длъжности, аналогични на нашите.
<P>
Заварихме униние и липса на надежда навсякъде сред хората, с които се срещнахме, както и в областите, които посетихме в Хеврон, Източен Йерусалим и Рамала. Там, където цари безнадеждност, ще има насилие. Можем да постигнем напредък сега или да оставим положението да ескалира в по-жестоко насилие, което ще изтласка умерените палестински политици от ръководните им постове. Това са алтернативите, между които трябва да избираме.
<P>
Бих призовал както Съвета, така и баронеса Аштън, на която пожелавам успех, да засилят отново ангажираността на Съюза с този процес, не само да се очаква от Четворката отново да засили ангажираността си с него, и да изготвят план-график, съобразен с двугодишния план-график на Палестинската власт за изпълнение на принципите, които определихме, толкова смело според мен, миналата седмица.
<P>
Трябва енергично да защитаваме правата на човека. Трябва да действаме. Трябва да използваме достъпа до пазарите си, за да стимулираме Израел. Не говоря за санкции. Говоря за това да се направи необходимото, за да може достъпът до нашия пазар да се използва като стимул за гарантиране на действия, от страна на Израел, свързани с международните му отговорности. На последно място, трябва също така да убедим Съединените американски щати спешно да се ангажират отново, на същата основа, която очертахме миналата седмица.
<SPEAKER ID="190" NAME="Chris Davies" AFFILIATION="ALDE">
(EN) Г-н председател, докладът на ръководителите на мисии на ЕС относно Източен Йерусалим е доста ужасяващо четиво. Нека не говорим със заобикалки. От този доклад става ясно, че онова, което се случва в Източен Йерусалим, е равносилно на етническо прочистване. Отнемат се палестински домове, прогонват се хора и се рушат надеждите за мир. Така че въпросът е: какво ще направим за решаването на този проблем?
<P>
Горещо приветстваме заключенията на Съвета. Знаем, че те са необорими, защото израелското правителство незабавно ги отхвърли. Нищо ново, заяви то. Свикнало е да отхвърля думите ни, защото никога не ги подкрепяме с дела. Отношението му към нас е презрително. И защо не, ние сме толкова лековерни, че на практика плащаме сметките на окупационната сила! Ние поддържаме палестинците, макар че разходите би трябвало да се поемат от Израел, а не от нашите данъкоплатци.
<P>
За да имат тежест думите ни, следва да прекратим или да заплашим, че ще прекратим споразумението за асоцииране, но разбрахме, че нито един от външните ни министри никога не е и споменавал за тази възможност. Следователно въпросът остава: къде е политиката? Е, политиката е при нас. Тя се съдържа в заключенията. А как стои въпросът с действията? Израел няма да помръдне, ако не бъде подтикнат.
<SPEAKER ID="191" NAME="Franziska Katharina Brantner" AFFILIATION="Verts/ALE">
(DE) Г-н председател, бих искала да приветствам баронеса Аштън на новата й длъжност. Бих искала също така да благодаря на шведското председателство за резолюцията и за признаването на факта, че не би било възможно да се приложи на практика решението за две държави в дългосрочен план, ако не успеем да решим проблема със заселването. Докладът на ръководителите на мисии беше споменат няколко пъти и ние също считаме, че той е много добър. Въз основа на това имам два въпроса. Какъв е настоящият статус на този доклад и къде ще бъде публикуван? Второ, какво ще направите вие, Комисията и Съветът, за да се изпълнят препоръките в доклада? Сега бих искала да цитирам три от препоръките в доклада. Първата е:
<P>
(EN) да не се допускат, да се възпрепятстват финансовите транзакции на оператори от държави-членки на ЕС, подкрепящи заселническата дейност в Източен Йерусалим, чрез приемане на подходящи законодателни актове на ЕС; второ, да се гарантира, че стоки, произведени в селища в Източен Йерусалим, няма да се изнасят за ЕС по силата на Споразумението за асоцииране ЕС-Израел; и трето, да се предоставят насоки на основните търговци на дребно в ЕС относно обозначението на произхода върху етикетите на стоките от селищата.
<P>
(DE) Предложенията, направени в този доклад, са много конкретни и точни. Какви стъпки възнамерявате да предприемете сега за тяхното изпълнение?
<SPEAKER ID="194" NAME="Patrick Le Hyaric" AFFILIATION="GUE/NGL">
(FR) Г-н председател, г-жо член на Комисията, г-жо министър, благодаря ви и приветствам думите ви.
<P>
Сега Европа има два основни документа, чрез които да се стреми към нови мирни инициативи. Първо, смелият доклад на шведското председателство, който Вие току-що споменахте, г-жо Малмстрьом. В него се апелира за напредък към постигането на съществуване на две държави, едната от които Палестина, в рамките на границите от 1967 г. със столица Източен Йерусалим.
<P>
Второ, документът на посланиците, на ръководителите на мисии, който показва, че израелските органи прилагат стратегия, съгласно която се рушат къщи и се колонизират земи, като се нарушават правата на човека. С тази стратегия се цели откъсване на Йерусалим от Западния бряг, така че да бъде изоставена самата идея за създаване на палестинска държава.
<P>
Думите ни в тази зала обаче очевидно няма да постигнат ефект, ако не бъдат последвани от конкретни дела. Трябва да действаме и за да го направим, можем да прекратим Споразумението за асоцииране Европейски съюз - Израел до момента, в който израелското правителство започне да спазва международното право. Следователно трябва да предприемем действия за прекратяване на колонизацията, за вдигане на блокадата на Газа, за разрушаване на стената на срама, за връщане на бежанците и за освобождаване на всички политически затворници.
<P>
Ако позволите, ще кажа още нещо. В тази зала беше обсъждано освобождаването на войника Гилад Шалит. Съгласен съм с казаното. В същото време обаче нашият Парламент трябва да окаже съдействие за освобождаването на друг европейски гражданин, младежа с френско-палестински произход Салах Хамури. Да, свобода за Гилад Шалит, но и за Салах Хамури!
<SPEAKER ID="195" NAME="Simon Busuttil" AFFILIATION="PPE">
(MT) Позволете ми да започна с поздрав към Съвета за смелите заключения, приети от него миналата седмица. Според мен никога не сме имали толкова ясни, конкретни и смели заключения на Съвета по такъв деликатен въпрос, както тези от миналата седмица. Затова поздравявам Съвета.
<P>
Бих искал да добавя обаче, че сега следва да се насочим към предприемане на действия, тъй като положението в Йерусалим се влошава с всеки изминал ден и вече е нетърпимо. Има проблеми, свързани с безочливи нарушения на международното право, има трудности, които причиняват големи страдания на много хора, включително прогонване от домовете им, разрушаване на жилищата им и изграждане на незаконни жилищни сгради. Не можем да останем безмълвни при наличието на такива неправди, защото ако го направим, ще изпратим посланието, че законите, дипломацията и високо цененият принцип на мирно решаване на конфликтите нямат никаква стойност. Не мисля, че бихме позволили това да се случи в собствената ни държава. Затова чрез нашите действия следва да създадем подходяща среда, способстваща за изграждане на доверие между двете страни, за да се получат две отделни и жизнеспособни държави, които могат да съжителстват мирно. С ваше позволение, бих искал да отдам дължимото на Йордания за важната роля, която играе в това отношение. Заключителни думи, адресирани към баронеса Аштън: по силата на Договора от Лисабон Ви беше възложена нова, важна роля, с която пред нас се открива една възможност. Моля Ви, нека не пропускаме тази възможност.
<SPEAKER ID="196" NAME="Rosario Crocetta" AFFILIATION="S&amp;D">
(IT) Г-н председател, госпожи и господа, бяхме в Рамала, когато чухме новината, че Европа е приела ново решение относно Близкоизточния мирен процес. Видяхме усмивки на надежда по лицата на палестинските представители.
<P>
Бяха дни, изпълнени с вълнения и страдания, изписани върху лицата на децата, вкопчени в решетките на прозорците на своите домове по пътя за Хеврон, запустелия път, който никой палестинец няма право да пресича. Видяхме страданието на 85-годишна жена, прогонена от окупирания си дом и принудена да спи на студено в палатка, опъната в градината на къщата, която преди е била нейна, както и мъката по лицата на палестинци, които изградили с европейски средства земеделско стопанство, впоследствие разрушено от израелски войници.
<P>
Израел има право да бъде независима държава, но и палестинците имат правото на родина, държава и паспорт. Решението на Съвета на Европа е значителна стъпка напред, но ние трябва да действаме незабавно. Израелско-палестинският конфликт е само върхът на айсберга в един по-голям конфликт. В последния ден от посещението ни израелските органи не ни позволиха на нас, делегацията на Европейския парламент, да посетим ивицата Газа. Считам, че във връзка с този случай следва да се намеси върховният представител баронеса Аштън, за да изрази протест от името на демократична Европа.
<P>
Искам да благодаря на г-н De Rossa, който водеше делегацията, както и на всички други нейни членове, защото в дните, които прекарахме в Палестина, беззащитните успяха да видят лицето и да чуят думите на една Европа, която отстоява права и която желае и трябва да направи повече.
<SPEAKER ID="197" NAME="Hannu Takkula" AFFILIATION="ALDE">
(FI) Г-н председател, г-жо член на Комисията, г-жо Аштън, предполагам, че новият върховен представител е изумен от това, как Европейският парламент е подготвил домашното си. Какви ли исторически книги е чел, след като не знае как се е появила Държавата Израел през 1947 г.? Ето защо тълкуванието, прието от Съвета под ръководството на Швеция, изглежда малко странно.
<P>
Не трябва да забравяме, че Европейският съюз трябва да отстоява ценностите си. За нас са важни демокрацията, правата на човека и свободата на мнението. Освен това Израел е единствената демократична държава в Близкия изток. Не следва да създаваме антидемократични, недемократични страни там поради факта, че не зачитат нашите ценности.
<P>
Много е важно да не забравяме също така, че идеята Йерусалим да бъде разделен и така да стане град в две държави, е съвсем немислима. Европейският съюз не би предложил такова нещо за никоя друга демократична държава. Ние, разбира се, трябва да се погрижим Израел да може да съхрани демократичната си система и правата си в собствената си столица, като Европейският съюз може, а и следва да участва в мирния процес, но с дипломатическа роля, а не като лекар или съдия.
<P>
Жалко е, че Гилад Шалит, който е френски гражданин, гражданин на Европейския съюз и израелски войник, не е освободен. Това показва какво мислят за Европейския съюз палестинската администрация и "Хамас". Те по никакъв начин не зачитат нашите принципи или ценности. Ние трябва да продължим напред, а бляновете, от които до голяма степен се състои резолюцията на Съвета, следва да бъдат забравени.
<P>
Израел е демократична държава; нейните ценности са същите като нашите. Трябва да защитаваме демокрацията и правото на пълноценно и спокойно съществуване на хората там, както и правото на мир, а мир може да се постигне, когато терористичните организации "Хамас" и нейните последователи прекратят нападенията срещу Израел и израелски граждани. Тук имаме възможността да се борим заедно срещу тероризма и да създадем възможности за съществуването на Израел като нация.
<SPEAKER ID="198" NAME="Frieda Brepoels" AFFILIATION="Verts/ALE">
(NL) Г-н председател, в доклада си от 23 ноември ръководителите на делегации на ЕС в Йерусалим и Рамала много ясно посочват, че Израел е активно ангажиран с незаконното анексиране на Източен Йерусалим и пълното му откъсване от останалата част на Западния бряг. Питам се тогава защо Съветът по външни работи не стига до правилните изводи в това отношение. Защо просто пренебрегва, по-специално, конкретните препоръки в един толкова важен фактологичен доклад, собствения му доклад, след като знае, че настоящите събития са необратими и че с тези си действия дори хвърля дълбока сянка на съмнение относно шансовете за създаване на независима, жизнеспособна палестинска държава в съседство с Държавата Израел? Близкоизточният мирен процес не се нуждае от неясни оценки. Крайно време е и сега е подходящият момент Европейският съюз да поеме активна, забележима роля в региона, а това, разбира се, ще бъде възможно само ако ние също проявим смелост и заемем ясна и недвусмислена позиция, особено по отношение на Източен Йерусалим.
<SPEAKER ID="199" NAME="Charalampos Angourakis" AFFILIATION="GUE/NGL">
(EL) Г-н председател, Европейският съюз, заедно със Съединените американски щати и НАТО, следва политика на подкрепа на израелското правителство и неговата престъпна политика на геноцид срещу палестинците. Това е изводът, направен от членове на делегацията на Европейския парламент, на която израелските органи забраниха достъп до окупираната ивица Газа.
<P>
Политиката на ЕС и неотдавнашното решение по същество осигуряват допълнително време на израелските правителства, които поемат бремето на военните престъпления, както знаем от доклада на ООН относно войната в Газа, за да могат те да продължат окупационните си планове.
<P>
Прекалено деликатните и неискрени слова на Европейския съюз не съответстват на справедливия глобален призив за една жизнеспособна и независима палестинска държава, разположена на териториите от 1967 г., със столица Източен Йерусалим. Европейският съюз не предприема никакви практически стъпки в тази посока. Точно обратното, той издига на па-високо равнище отношенията си с Израел, който продължава да заселва хора, особено в Източен Йерусалим, да издига разделяща стена и да изолира ивицата Газа по срамен и престъпен начин.
<P>
Ние отхвърляме империалистическите планове за Близкия изток и поддържаме палестинския народ и всички народи в тяхната борба.
<SPEAKER ID="200" NAME="Monika Flašíková Beňová" AFFILIATION="S&amp;D">
(SK) Трябва да кажа, че резултатите от заседанието на Съвета на министрите миналата седмица не са изцяло балансирани, при това имам чувството, тъй като отдавна се занимавам с този въпрос, че те не бележат реален напредък по отношение на усилията ни за мирно съвместно съществуване на тези две нации.
<P>
Ето защо бих искала да посоча, че съзнавам, че имаме още работа. Трябва да сме не само посредници, но и активни посредници в този мирен процес, и трябва да настояваме решението на това катастрофално положение да изглежда еднакво и да е еднакво и приемливо и за двете държави, така че и двете държави - и Палестина, и Държавата Израел - да са еднакво заинтересовани от него.
<P>
Съветът се опита да върне палестинците на масата на преговорите, въпреки протестите им срещу някои израелски мерки, като ние също настояваме възможно най-скоро да се премахнат ненужните пречки пред мирния процес. Разрушаването на домовете на палестинците в Източен Йерусалим и изграждането на селища и разделителни бариери на окупираната територия са неприемливи. Но също така е неприемливо да излагаме на опасност Израел и да не сме в състояние да я защитаваме активно от всички нападения и терористични действия, насочени срещу граждани на Държавата Израел.
<P>
Бих искала да подчертая, разбира се, че също така е необходимо да се спазва международната правна уредба, без която не може да има надежда за трайно развитие в региона. Според мен ние европейците, ЕС и гражданите на нашите държави, сме готови да протегнем ръка за помощ и се надявам баронеса Аштън да постигне успех в мисията си в региона и да се върне оттам с добри новини.
<SPEAKER ID="201" NAME="Alexandra Thein" AFFILIATION="ALDE">
(DE) Г-н председател, г-жо Малмстрьом, баронесо Аштън, госпожи и господа, аз съм член на делегацията за връзки с Палестинския законодателен съвет, с други думи - палестинския парламент. Миналата седмица Израел отказа на нашата делегация достъп до Газа. Положението в Газа е много тревожно, особено сега след настъпването на зимата. Едва 10% от населението може да се сдобие с необходимите му припаси чрез контрабанда на стоки през тунелите и именно поради тази причина тунелите се толерират от всички.
<P>
Преди операция "Лято олово" положението беше точно обратното - 90% от населението на Газа можеше да се грижи за себе си. Като окупационна сила, Израел следва да носи отговорност за продоволственото обезпечаване на населението във всички окупирани области. Израел бяга от отговорността си съгласно международното право, което означава, че е необходима намесата на международната общност и преди всичко на ЕС.
<P>
След като доставяме храна за 90% от населението на Газа, имаме правото да разберем за какво се харчат парите на европейските данъкоплатци, дали се използват целесъобразно и дали достигат до хората, които се нуждаят от тях.
<SPEAKER ID="202" NAME="Hélène Flautre" AFFILIATION="Verts/ALE">
(FR) Г-н председател, аз също бих искала да поздравя г-жа Малмстрьом и шведското председателство за отличните им заключения. Те съживяват очакванията на всички ни, а именно, че ще бъде потвърдено, че ЕС действително има отговорности във връзка с мира в региона съгласно международното право, а считам, че това е от решаващо значение.
<P>
Въпреки това съм изненадана, че една година след военното нашествие в Газа в заключенията не се споменава за последващите действия, предприети от Съвета във връзка с доклада "Голдстоун". На какъв етап сме относно последващите действия, свързани с доклада "Голдстоун", с които Съветът се ангажира, по-специално що се отнася до вътрешните разследвания, включващи различните заинтересовани страни?
<P>
На следващо място, много се радвам, че се обсъжда възможността Източен Йерусалим да е столица на бъдещата палестинска държава или Йерусалим да бъде столица на двете държави. Въпреки всичко в заключенията липсват конкретни варианти за оперативна дейност. От друга страна, изключително много такива варианти се съдържат в доклада за мисията на държавните и правителствени ръководители, които посетиха Източен Йерусалим.
<P>
Ето защо призовавам Комисията и Съвета да бъдат така добри да ни разяснят конкретните методи, чрез които на практика Европейският съюз нито ще признае нито ще узакони анексирането на Източен Йерусалим, което Израел се стреми да постигне в момента, чрез, наред с останалото, въвеждане на икономически мерки, но също така чрез организиране на масово разселване на палестински общности.
<SPEAKER ID="203" NAME="Richard Howitt" AFFILIATION="S&amp;D">
(EN) Г-н председател, позволете ми да приветствам присъствието на новия върховен представител в пленарната зала, както и строгите заключения на Съвета относно Близкия изток, насочвани от шведското председателство.
<P>
Що се отнася до доклада "Голдстоун", бих искал да поздравя г-н Билд, от името на председателството, за положителната му оценка за определеният от него като правдоподобен и с висока степен на почтеност доклад "Голдстоун". Считам, че би било действително полезно, ако г-жа Малмстрьом днес повтори в Европейския парламент онова, което посланикът на нейната страна каза в Организацията на обединените нации - че ЕС настоятелно призовава Израел и палестинците да предприемат подходящи, надеждни и независими вътрешни разследвания за нарушения на правата на човека във връзка с конфликта в Газа.
<P>
Накрая, мога ли да попитам председателството и върховния представител дали са запознати с насоките, приети миналата седмица от британското правителство, за етикетиране на хранителни стоки с цел различаване между стоки, внесени от палестинските територии, и такива, внесени от незаконни израелски селища, и дали могат да ни кажат какви са планове им за разпространението на тази информация на европейско равнище. Като избиратели можем да предпочетем да заплатим цената за мира. Като потребители не искаме да субсидираме цената на конфликта.
<SPEAKER ID="204" NAME="Ramon Tremosa i Balcells" AFFILIATION="ALDE">
(EN) Г-н председател, считам, че неотдавнашната позиция, възприета от Европейския съюз под ръководството на шведското председателство, относно Близкия изток, съгласно която Източен Йерусалим ще бъде призната за столица на бъдещата независима палестинска държава, може да навреди на усилията на Европа да играе важна роля в посредничеството между Израел и палестинците. Тя може да попречи на постигането на общата ни цел за установяване на мир в този вече разбунен регион.
<P>
Аз лично считам, че вместо да се обявява едностранно и неочаквано независима столица на палестинските територии, би било препоръчително и по-полезно Европейският съюз да насочи всичките си усилия към насърчаване и оказване н натиск за създаване на истинска демокрация на палестинските територии, например чрез подкрепа на въздържащата се от насилие опозиция. Това ще помогне на израелската държава и на демокрацията, както и на международната общност, за намиране на легитимен и заслужаващ доверие участник в преговорите.
<P>
Както Сесилия Малмстрьом посочи днес, преговорите за статута на Йерусалим следва да се водят двустранно - от израелците и палестинците. Затова считам, че вместо решение от типа "две държави за два народа", по-привлекателна би била една визия от типа "две демокрации за два народа".
<P>
Демокрацията, драги колеги, е предпоставка за мир.
<SPEAKER ID="206" NAME="Michael Gahler" AFFILIATION="PPE">
(DE) Г-н председател, първо бих искал да изразя задоволството си от факта, че баронеса Аштън е заела място от страната на Комисията. Надявам се и за в бъдеще да е така.
<P>
Имам два въпроса към председателството. В заключенията на Съвета на министрите на външни работи не се споменава Близкоизточната четворка. Липсва ли съгласие в Съвета относно ролята на Близкоизточната четворка в мирния процес, или каква е причината за това?
<P>
Второ, същото нещо се отнася за "Хамас". В заключенията не се споменава за тази група, която, за съжаление, е важна от политическа гледна точка. Какво се крие зад това?
<SPEAKER ID="207" NAME="Frédérique Ries" AFFILIATION="ALDE">
(FR) Г-н председател, тъй като изказването на г-н Le Hyaric продължи на практика два пъти повече от регламентираното, смятам, че имам право да говоря със собственото си темпо, но въпреки това ще премина направо към същността на въпроса.
<P>
По време на мандата на шведското председателство бяхме свикнали на нещо по-добро, много по-добро. Г-жо Малмстрьом, моля, простете ми за откровеността. Начинът, по който беше определено и постановено, както направи тя, че Източен Йерусалим ще бъде столица на бъдещата палестинска държава, - а знам, че това е само началото - според мен е рядка дипломатическа грешка - тук използвам евфемизъм. Грешката не е по същество - не искам никой да разбере погрешно казаното от мен тук - а в начина, по който в тази декларация, с която се предрешава крайния изход от преговорите, се изразява снизхождение дори презрение към заинтересованите страни. Още повече че има много държави-членки, които с позициите си се дистанцираха от този първи вариант на текста.
<P>
Затова, "да", разбира се, хиляди пъти "да" за отворена столица, за споделена столица, за такъв вид споделяне, което от 2000 г. до сега е част от параметрите на Клинтън за постигане на мир чрез преговори - принцип, който беше възприет от Ехуд Барак в Таба, както и от други. Нещо повече, спомняме си и убедителния начин, по който Авраам Бург и Ахмед Курей го защитаваха в тази пленарна зала. Йерусалим - свещен град на три религии, столица на книгите, отворена столица. Само че ролята ни не е да налагаме споделяне, план-график или методи, а - както беше споменато по-рано - да насърчаваме диалога, за да дадем възможност на заинтересованите страни, палестинци и израелци, да стигнат до сключване на споразумение.
<SPEAKER ID="208" NAME="Sarah Ludford" AFFILIATION="ALDE">
(EN) Г-н председател, заключенията на Съвета са действително радушно прието и убедително изложение на позицията на ЕС и на намерението му да играе много по-важна роля чрез засилена ангажираност с работата на Четворката. В такъв случай, съгласни ли са Съветът и Комисията, че подходът, за който настоятелно съветват някои, а именно да се бойкотира Израел, е напълно погрешен път към такава ангажираност? Не можете едновременно да бойкотирате и да се ангажирате.
<P>
Действително, правилният подход е този, който беше изтъкнат и в заключенията на Съвета, а именно, да се препотвърди по-нататъшното развитие на двустранните отношения с Израел. Колкото и голямо да е изкушението, Съветът може да бъде влиятелен субект единствено в политически план, както и чрез оказване на икономическа подкрепа, ако устои на изкушението - понякога продиктувано от разочарованието му от едната или другата страна - да наложи някакъв вид санкции или да накаже някоя от страните. Положението е твърде сложно и просто подкопава усилията за упражняване на последователен, съгласуван натиск от страна на ЕС върху двете страни, за да се върнат на масата и да сключат мирно споразумение.
<SPEAKER ID="209" NAME="Ivo Vajgl" AFFILIATION="ALDE">
(SL) Аз също съм против фразеологията на санкциите и заплахите и също подкрепям градивната политика и диалога. Съжалявам обаче, че днес прекалено често звучеше посланието, че Израел е демократична държава. Израел е държава, която не се държи демократично, когато става дума за палестинците и когато става въпрос за общата ни цел, а именно създаването на две независими, уверени в силите си и защитени държави, които ще съществуват в съседство. Ето защо, баронесо Аштън, считам, че днес Ви бяха предоставени множество стимули за разработването на по-градивна и по-ефективна политика на Европейския съюз. Със съжаление заявявам, че Израел продължава да гледа на нас като на безопасен противник, а не като на реален субект, с който следа да установи диалог и който може да е от полза при решаването на проблема.
<SPEAKER ID="210" NAME="Robert Atkins" AFFILIATION="ECR">
(EN) Г-н председател, като член на делегацията, която посети Палестина миналата седмица, ми стана ясно, че има редица разумни хора, които считат, че вариантът с двете държави е обречен на неуспех, главно поради действията на Израел, и не на последно място, поради предложенията за продължаване на стената отвъд Източен Йерусалим, като по този начин Западният бряг ще бъде разделен на северен и южен.
<P>
Какви са евентуалните интереси, които ще отстояваме, и действията, които ще предприемем, ако се реализира вариантът с една държава?
<P>
Второ, наясно ли са председателството и лейди Аштън за това, каква част от идеите на, отново, разумните хора относно фарса, който се подвизава под името "Четворката" са широко разпространени сред доста хора? Какви действия ще предприемем, за да гарантираме, че цената на тази операция ще съответства на ефективността й, която в момента е нулева?
<SPEAKER ID="211" NAME="Charles Tannock" AFFILIATION="ECR">
(EN) Г-н председател, съгласен съм с израелския министър на външните работи, г-н Либерман, че окончателният вариант на изявлението на Съвета е може би много по-добър от по-ранния шведски проект, с който се запознах преди няколко седмици, но в него не се споменава за приетите от Четворката принципи, които "Хамас" отхвърля като продължава да тероризира както служители от палестинската автономна власт, така и цивилни лица в Газа.
<P>
Също така, защо министърът на външните работи, г-н Билд, не посети региона, за да демонстрира солидарност с демократичен Израел и с палестинците с умерени политически възгледи?
<P>
Освен това, защо беше определено темата за анексирането на Източен Йерусалим да бъде повдигната в този критичен момент?
<P>
Европейският съюз трябва да бъде по-балансиран и официално да признае общите ни демократични ценности с Държавата Израел и действително да увеличи участието на Израел в програмите на ЕС - за разлика от друг път, по този въпрос съм съгласен с баронеса Ludford - по линия на споразумението за асоцииране, за да може да се изгради доверие у Израел относно добронамереността на ЕС към еврейската държава.
<SPEAKER ID="212" NAME="Сесилия Малмстрьом" LANGUAGE="SV">
Г-н председател, благодаря за градивното разискване. Бих искала в началото да отговоря на някои конкретни въпроси, а след това ще кажа няколко заключителни думи.
<P>
Докладът "Голдстоун" е много важен. Това е сериозен доклад. Важно е да се вникне в заключенията и ЕС призова и двете страни, Израел и палестинците, да предприемат подходящи разследвания в духа, препоръчан в доклада.
<P>
По отношение на Четворката, в заключенията, приети от Съвета, се споменава както самата Четворка, така и необходимостта тя да положи по-големи усилия. Що се отнася до преговорите с "Хамас", Съветът поддържа връзка с палестинското ръководство, начело с президента Абас и премиера Фаяд. Условията за разговори с "Хамас" са известни и те не са изпълнени.
<P>
Накрая, бих искала да кажа, че изпитвам изключително задоволство като свидетел на високата степен на подкрепа на заключенията от страна на Парламента. Всички, естествено, с някои малки различия в мненията, оценяват колко важно е да се стараем да подкрепяме по всички възможни начини мирния процес в Близкия изток, като всички изпитваме огромна неудовлетвореност от факта, че той напредва така отчайващо бавно. Коледният покой, който скоро ще обгърне тази пленарна зала, както и много места по света, и тази година няма да бъде изпитан в региона по начина, по който всички бихме желали.
<P>
В началото на мандата на шведското председателство се надявахме усилията на президента на САЩ Обама, свързани с израелско-палестинските преговори, да дадат резултат. Важно е ЕС и САЩ да работят в тясно сътрудничество. Това все още не е факт, но - както винаги, когато става дума за този въпрос - трябва да сме търпеливи и упорити. ЕС трябва да бъде последователен и непоколебим в посланието си относно Източен Йерусалим, границите, селищата и сигурността. Изразявам голямо задоволство от високата степен на консенсус тук, в Парламента, включително по отношение на нашите заключения, които са ясни и последователни. Те ще послужат като основа за работата на ЕС още дълго време. В това отношение ще е важно всички институции да работят в тясно сътрудничество.
<P>
ЕС продължава мисията си по прилагане на европейската политика за сигурност и отбрана в региона, като, по-конкретно, Координационното бюро на Европейския съюз за подпомагане на палестинската полиция (Eupol Copps), допринесе значително през последната година за подобряване на социалните и икономически условия на палестинците на Западния бряг. ЕС подкрепя и подготвителните дейности за създаване на независима палестинска държава. Тук е нужно да се работи много като, естествено, ние подкрепяме програмата, изготвена от палестинските органи: "Палестина: Прекратяване на окупацията, създаване на държава".
<P>
За да се сложи край на този конфликт, трябва да се постигне споразумение чрез преговори между страните. То трябва да включва всички въпроси. Не можем да приемем решение, което е определено чрез едностранни мерки, което впоследствие се превръща във fait accompli - свършен факт. Решението трябва да е всеобхватно. То трябва да включва ливанското и сирийското направление и да е част от регионална стратегия за уреждане на арабско-израелския конфликт. Още не сме стигнали дотам, но въпреки това ЕС направи огромна крачка напред. Съществува висока степен на съгласие за необходимостта от такова решение сред всички институции и аз с нетърпение очаквам да продължим сътрудничеството си по този въпрос.
<SPEAKER ID="213" NAME="Катрин Аштън" LANGUAGE="EN">
Г-н председател, мога ли само да споделя подозренията си, че въпросът за това къде седя ще бъде повдиган многократно. Седя тук, защото Съветът е ето там. Може да се наложи да отида и да седна там, или да ми монтирате една седалка на еднакво разстояние, защото, уверявам ви, че където и да седна, все някъде ще си навлека неприятности. Много ми е приятно, обаче, да съм тук със Сесилия и с голямо нетърпение очаквам работата си с нея.
<P>
Това, което ми прави впечатление в току-що проведеното ни разискване, е, че до голяма степен - и мисля, г-н Atkins, че Вие може би сте единственото изключение с това, което казахте, въпреки че слушах много внимателно - е налице общо убеждение, че онова, което търсим, е решение, предвиждащо две държави. Влага се много страст от страна на всички парламентаристи, и по-конкретно, ако мога да кажа, от страна на г-н De Rossa и на онези членове на Парламента, които се върнаха наскоро и които ясно са видели с очите си ужасното положение, което съществува по места.
<P>
Считам, че важното по отношение на заключенията на Съвета е, че са много ясни. Те създават у мен действително усещане за посоката, в която следва да се движим. Напълно ясно е, също така - и аз поднасям почитанията си на председателството за свършената от него работа в това отношение - че в Парламента е налице чувство на неудовлетворение от това, че липсва напредък - неудовлетворение, породено от възгледи, които понякога са твърде различни, но които въпреки всичко са сходни в желанието да се намери решение. Нюансите са важни. Вашите виждания за разликите, както и за сходствата, са важни за мен, тъй като по време на тези обсъждания и преговори определям посоката на нашето бъдеще.
<P>
За мен няма съмнение, че трябва да направим две неща. Едното засяга предимно политическите въпроси, които с пълно право повдигате. Какви трябва да са взаимоотношенията ни? Аз съм в началото на това пътешествие и настоящото разискване е изключително важно за мен поради възможността да чуя мненията, които бяха изложени. Онова, което, преди всичко, ще запомня от него, е, че Четворката следва да покаже, че си струва парите, че действително може да бъде активизирана. Вече разговарях със служителите в Йерусалим чрез видео връзка, вече разговарях с г-н Блеър за тази работа и вече разговарях с държавния секретар Клинтън по същите въпроси. Правилният избор на думата "активизиране" е много важен за добрия резултат.
<P>
На второ място идват проблемите в региона, които бяха засегнати от председателството и които засягат по-широките въпроси за другите държави, с които трябва да се обвържем. Мисля, че най-важният въпрос от днес е: какво ще е в състояние да направи самият Европейски съюз?
<P>
Това, в известен смисъл, ме насочва към, както аз го наричам, практическото. Редица колеги повдигнаха конкретни въпроси: било то питане за етикетирането в Обединеното кралство, било то проблеми, свързани със споразумението за асоцииране, или с доклада - на ръководителите на мисии - и препоръките в него, с които все още не съм успяла да се запозная. Трябва внимателно да разгледаме всички тези въпроси, но онова, което трябва да направим, е да демонстрираме практическата подкрепа, която оказваме по места.
<P>
Разказах за 1 200-те класни стаи, които са необходими, разказах и за работата ни в здравната сфера. Силно сме ангажирани с плана на премиера Фаяд за създаване на държава и за укрепване на институциите, по-специално по отношение на принципите на правовата държава. Трябва да покажем, че участваме в практическата дейност по места и че работим на практическо равнище за намиране на начини за подобряване на положението на хората, които трябва да живеят там всеки ден и които се обръщат към нас за помощта, от която се нуждаят.
<P>
Това е най-важното нещо, свързано с практиката, което трябва да направя преди всичко останало. Бих описала работата, която искам да свърша, по следния начин: имаме потенциал да реализираме както политическото, така и икономическото измерение. Това, което искам да направя, е да съчетая тези две неща, да намеря начин да подобрим това, което вършим, да подпомагам текущата работа, да повиша ефективността на Четворката, да съчетая паралелната в миналото дейност на Съвета и на Комисията и да я слея в едно, така че това, което правим по места, действително да доведе до промяна.
<P>
Накрая, двете страни ще са тези, които ще се срещнат, за да вземат решение и да постигнат мир. Но преди да се стигне до края, ние трябва да изиграем важна роля и аз съм решена от ваше име, както и от името на Комисията и на Съвета, да се ангажираме пълноценно.
<SPEAKER ID="214" NAME="Председател">
Разискването приключи.
<P>
Писмени изявления (член 149)
<SPEAKER ID="992" NAME="Dominique Baudis  " LANGUAGE="FR">
По време на последната среща на Съвета по външни работи, Съветът на Европейския съюз обяви желанието си за създаване, в близко бъдеще, на палестинска държава в рамките на границите от 1967 г. със столица Източен Йерусалим. По този начин Европа очертава условията за едно осъществимо решение на конфликта в Близкия изток, което е приемливо и за двете страни. Решението, предложено от Съвета, е справедливо. Израел и Палестина могат да го използват като база за размяна на земя срещу мир. Ролята на Европейския съюз е важна. Той може да подкрепи помирението между палестинците, без което не би имало палестински представител в преговорите с Израел. Той може да насърчи възобновяването на израелско-палестинския диалог във връзка със Съюза за Средиземноморието.
<SPEAKER ID="991" NAME="Daciana Octavia Sârbu  " LANGUAGE="EN">
Приветствам приетите наскоро заключения на Съвета по тази тема, по-конкретно що се отнася до въпроса за Източен Йерусалим. Съветът е изложил ясна позиция по няколко основни въпроса, включително границите от 1967 г., израелските селища, достъпа до Газа и подкрепата за решение, предвиждащо две държави с обща столица Йерусалим. Това са някои от нерешените ключови въпроси, които Съветът успя да обхване в заключенията си. Съветът осигури на върховния представител на ЕС списък с конкретни цели и ясна посока, в която ЕС желае да се придвижат преговорите. Надявам се, че тази яснота и това единство на държавите-членки ще доведат до по-ефективно участие на ЕС в преговорите и ще повишат капацитета му за обвързване с други ключови участници в мирния процес.
