<CHAPTER ID="011-02">
2. Бразилия: екстрадиция на Cesare Battisti
<SPEAKER ID="340" NAME="Председател">
Следващата точка е разискването относно шест предложения за резолюция относно Бразилия: екстрадиция на Cesare Battisti.
<SPEAKER ID="341" NAME="Mara Bizzotto" LANGUAGE="IT">
Г-н председател, госпожи и господа, в международното право политически бежанец е всяко лице, което поради страх от преследване по причина на неговия расов или етнически произход, религия, националност, принадлежност към определена социална група или политически убеждения се намира извън страната, на която е гражданин.
<P>
Cesare Battisti не е политически бежанец. Независимо от прикритието, предлагано му от Франция в продължение на много години, ние говорим за масов убиец, който е извършил или е поръчал четири убийства и който се е скрил под претекст, че участва в политическа борба, за да избегне доживотна присъда. Срамно е, че велика страна като Бразилия отказва да екстрадира ненаказан престъпник, като му предлага статут на политически бежанец. Италианските органи и преди всичко роднините на жертвите настояват този престъпник да бъде даден под съд.
<P>
Изправен пред арогантността на президента Лула в отказа му на екстрадиция, ЕС не може да остави италианското правителство само. Европа трябва да използва всички дипломатически инструменти, с които разполага, за да гарантира, че г-н Battisti ще бъде предаден на Италия, дори с цената да заплаши с временно прекратяване на споразумението за сътрудничество с Бразилия.
<SPEAKER ID="342" NAME="Anneli Jäätteenmäki" LANGUAGE="FI">
Г-н председател, една от предпоставките за върховенството на закона и демократичното общество е зачитането на независимостта на съдебната власт и законността на нейните решения. Всяко лице заслужава правото на справедлив процес и решението на един независим съд следва да се признава.
<P>
В този случай бразилският Върховен съд реши да позволи екстрадицията на г-н Battisti. В Италия всички решения във връзка с искането за екстрадиция са взети по съответния правен ред. Европейският съд по правата на човека не разгледа жалбата. С други думи, случаят е решен.
<P>
Сега бразилските органи трябва да действат, за да гарантират, че законът се прилага, и да екстрадират г-н Battisti. Моята група се надява, че Европейската служба за външна дейност ще направи всичко по силите си да гарантира върховенството на съдебната система и на закона.
<SPEAKER ID="343" NAME="Raül Romeva i Rueda" LANGUAGE="ES">
Г-н председател, истината е, че аз направих опит да скрия своето безпокойство относно този въпрос и положението, тъй като съм искрено убеден, че сме изправени пред важен проблем. Той обаче засяга както Италия, така и Бразилия, и има много форуми, на които считам, че трябва да се заемем с него. Въпреки това аз не съм убеден, че настоящият форум, който е за обсъждане на резолюции относно нарушения на правата на човека по света, е подходящият.
<P>
Казвам това с най-голямо уважение и от самото начало заявявам своята пълна солидарност с всички жертви на тероризма навсякъде по света, не само в този район. Казвам го с оглед да поощря общо размишление за това как такива въпрос приключват с обсъждане на сесията в четвъртък следобед, когато, и аз подчертавам във връзка с това, е налице положение sub judice, при вече поставена за разглеждане резолюция.
<P>
За моята група е трудно да подкрепи настоящото положение и по тази причина ние се считаме длъжни да се въздържим. Подчертавам това не защото съдържанието или въпросът не заслужават размишление, а само защото считаме, че сега не е времето или мястото да го правим.
<SPEAKER ID="344" NAME="Roberta Angelilli" LANGUAGE="IT">
Г-н председател, госпожи и господа, чрез настоящата резолюция ние призоваваме европейските институции да играят роля в утвърждаването на правото на справедливост и законност при изпълнение на техните дипломатически функции.
<P>
Днес Европейският парламент призовава твърдо и ясно Хартата на основните права да не бъде считана само за сборник от документи и на гражданите да не се гледа само като на потребители на общия пазар, а като на носители на неотменими и непрехвърляеми основни права. Роднините на жертвите на Cesare Battisti - който е убил четирима души, порядъчни и трудолюбиви хора, в безсмислена кървава баня пред техните семейства и деца - вчера дойдоха тук изпълнени с доверие.
<P>
Г-н член на Комисията, пламенно и подкрепени от силата на закона ние разчитаме на всички да изиграят ролята си и в последните няколко секунди бих искала да помоля моите колеги да посветят минута за размишление в памет на жертвите.
<SPEAKER ID="345" NAME="David-Maria Sassoli" LANGUAGE="IT">
Г-н председател, госпожи и господа, днес ние сме в Парламента, за да си припомним, че Европейският парламент и демократичните институции трябва да защитят и подкрепят роднините на жертвите на тероризма и да проявим чувството на справедливост, което изисква европейското обществено мнение.
<P>
В предложението за резолюция, което сме внесли и за което скоро ще гласуваме, ние посочваме, че отношенията между Бразилия и Европейския съюз се градят на взаимно признаване и зачитане на принципите на правовата държава и на основните права. Затова не съществуват никакви въпросителни във връзка с приятелските ни отношения с Бразилия.
<P>
Бих искал да посоча, че в Италия подсъдимият Cesare Battisti е признат за виновен за четири убийства. Макар и беглец, г-н Battisti получи правното уверение по отношение на неговите съдебни процеси - всички от които са проведени в присъствието на адвоката за защита на обвиняемия - че италианската съдебна система е следвала логичния и естествен ход, като е минала през всички съдебни нива и че е получил две доживотни присъди.
<P>
Г-н председател, дори Франция, където Cesare Battisti е избягал преди това, реши през 2004 г. да приеме искането на Италия за екстрадиция, признавайки неговите престъпления и съответните присъди, тъй като Cesare Battisti е престъпник, който трябва да бъде подведен под отговорност. Трудно е да се разбере непоследователното поведение на Бразилия, не само защото бразилските органи не са го признали официално за политически бежанец, което е една от причините за временно прекратяване на двустранното споразумение между Италия и Бразилия относно екстрадицията.
<P>
Ето защо решението на Върховния съд изглежда неразбираемо за семействата на роднините и за по-широката общественост. Г-н председател, ние представяме Европа на правата, и то правата на всички. Жертвите имат право да знаят, че виновните за такива ужасни престъпления ще излежават присъдите си в затвори в собствените им държави.
<SPEAKER ID="346" NAME="Ryszard Czarnecki" LANGUAGE="PL">
Г-н председател, аз не съм италианец. Гражданин съм на държава-членка на Европейския съюз и не искам Съюзът да бъде Съюз, който е загубил всякакво чувство за мярка - Съюз, в който престъпникът се радва на същите права, както и жертвите на престъпленията и техните семейства. Това е неприемливо. Това е въпрос на някои елементарни стандарти, и то не само Европейски. Изказвайки се като човек, който не е силно емоционално ангажиран и който, предполагам, може да наблюдава положението трезво и обективно, считам, че по този въпрос мога да кажа, че тук малко сме загубили равновесието, което е немислимо предвид нашите данъкоплатци и гласоподаватели. Считам, че решението на бразилския Върховен съд е неразбираемо и ще бъде неразбираемо за всеки, който се вгледа в него.
<SPEAKER ID="347" NAME="Mario Mauro" LANGUAGE="IT">
Г-н председател, г-н член на Комисията, госпожи и господа, г-н Romeva i Rueda, вчера на една вълнуваща пресконференция, която се проведе в Парламента, роднините на жертвите на безразборните убийства, извършени от Cesare Battisti, говориха справедливо и с достойнство, за да поставят още веднъж въпроса в центъра на трагичните събития.
<P>
Това не е въпрос на отмъщение, но трябва да бъдем справедливи. Ето защо, тъй като трябва да бъдем справедливи, Cesare Battisti следва да бъде екстрадиран и тъй като г-н Battisti следва да бъде екстрадиран, ние се надяваме, че чрез настоящата резолюция Парламентът ще може авторитетно и убедително да засили същия този призив - това не е въпрос на отмъщение, а трябва да бъде раздадена справедливост.
<P>
Европейският съюз е политически проект, в който сме обединили нашите ценности и идеали, за да победим окончателно властта на идеологиите, тоталитарните идеологии, своеволното насилие и безграничната злина на тероризма. За да осъществим този проект, днес ние още веднъж енергично искаме: нека да не търсим отмъщение, но нека гарантираме, че ще бъде раздадена справедливост.
<SPEAKER ID="348" NAME="Gianluca Susta" LANGUAGE="IT">
Г-н председател, г-н член на Комисията, госпожи и господа, всичко се случва толкова често, че интелектуалците или отговорните институции в някои държави отказват да разберат явлението италиански тероризъм, изказвайки съмнения относно благонадеждността на нашата съдебна система.
<P>
Тъй като това е правното основание за отказа за екстрадиция на Cesare Battisti, ние не можем да не го отхвърлим. Cesare Battisti, който е човек с неясно минало, е продукт на време, в което хиляди млади хора - много от които безнадеждно самотни - избраха въоръжената борба като средство за политическа борба и свършиха с превръщане на тяхната далечна утопична мечта, в която вярваха, в престъпление. Други държави са преживели подобни трагедии, но никоя досега не е предложила на главните участници в тях никакви възможности за реформа, за разлика от Италия, която в борбата си с тероризма наистина циментира своето чувство за национално единство.
<P>
Следователно, подемайки призива на роднините на жертвите, ние искаме Cesare Battisti да бъде изправен пред италианската съдебна система, която знае как да покаже - тъй като го е правила в стотици други случаи с бивши терористи, които сега са реинтегрирани в обществения и гражданския живот - че да бъдеш наказан означава също да се поправиш, както италианецът Cesare Beccaria е учел Западната правна цивилизация, а не само да бъдеш сплашван и да си подложен на брутално отношение, от което се страхуват бразилските органи.
<SPEAKER ID="349" NAME="Ilda Figueiredo" LANGUAGE="PT">
Г-н председател, ние разглеждаме въпрос, който всъщност не е неотложен, но не липсват теми относно въпроси, които наистина не търпят отлагане, като хвърлянето в затвора и убийството на член на профсъюз в Колумбия, репресии и смърт в Хондурас или трагичното положение на окупираните от израелците територии на Палестина.
<P>
Ако искате да говорим за Бразилия, тогава въпрос, който наистина не търпи отлагане, е да демонстрираме нашата солидарност с хората, засегнати от бурите, които неотдавна връхлетяха щата Рио де Жанейро, и по-специално градовете Нова Фрибурго, Петрополис и Тересополис, убиха повече от 700 души, оставиха над 13 000 души без дом и причиниха неизчислими щети.
<P>
Жалко е, че Европейският парламент не е коментирал тази трагедия и не е отправил искане към Европейската комисията да изрази активната си солидарност с президента на Бразилия и нейното присъствие и готовност да предостави всякаква необходима помощ. Затова, от местата си в Парламента, ние поздравяваме новия президент на Бразилия Дилма Русеф за неотдавнашното й избиране. Ние отправяме нашите чувства на солидарност и дълбоко съжаление за трагичните последици от бурите, чувства, които достигат до Конгреса на Бразилия, до семействата, които са жертва на тази трагедия, и до целия народ на Бразилия.
<P>
По отношение на представената тук резолюция, ние настояваме, че е необходимо да се зачитат решенията на законните органи на Бразилия, без натиск от страна на Парламента. Затова аз предлагам предложението за резолюция да бъде оттеглено, за да се избегне взимане на незадоволително решение.
<P>
(Ораторът се съгласява да отговори на два въпроса, зададени чрез вдигане на синя карта, съгласно член 149, параграф 8)
<SPEAKER ID="350" NAME="Francesco Enrico Speroni" AFFILIATION="EFD">
(IT) Г-н председател, госпожи и господа, аз бих искал да отговоря на колегата, която каза, че имало много други неотложни въпроси за разглеждане и т.н., само като посоча факта, че за разлика от много други въпроси, които съвсем определено заслужават нашия интерес, този е неотложен въпрос, който включва не само държава извън Европейския съюз, но и една вътре в него, и ние също така имаме предвид граждани, които са убити или осакатени, и които са европейски граждани.
<SPEAKER ID="351" NAME="Ilda Figueiredo" AFFILIATION="GUE/NGL">
(PT) Г-н председател, аз вече казах и сега повтарям, че това не е истински неотложен въпрос. Ние знаем, че законните органи на Бразилия държат случая под контрол и че италианският гражданин е задържан в Бразилия. Затова казваме, че Парламентът не трябва да упражнява натиск върху законните органи в Бразилия. Ние трябва да изчакаме решенията, които те своевременно ще вземат. По отношение на неотложните въпроси, тук имаме куп въпроси, включително относно Бразилия - солидарността с жертвите на бурите, които са причинили смъртта на повече от 700 души.
<SPEAKER ID="352" NAME="Roberta Angelilli" AFFILIATION="PPE">
(IT) Г-н председател, госпожи и господа, аз имам само един обикновен въпрос към г-жа Figueiredo. Не считате ли, че 30 години - тъй като много години изминаха, откакто тези хора бяха убити - не са достатъчни, за да изискаме настоятелно справедливост най накрая?
<SPEAKER ID="353" NAME="Ilda Figueiredo" AFFILIATION="GUE/NGL">
(PT) Г-н председател, както вече казахме и сега повтаряме, г-н председател, работата е как обсъждаме този въпрос. Обсъждаме го във време, през което би следвало да обсъждаме неотложни въпроси. Дори от изявленията, направени г-жа Angelilli, става ясно, че е можело да бъде разискван друг път и че все още може да бъде разискван друг път, но не сега като въпрос, който не търпи отлагане. Неотложна беше нашата солидарност за 700-те души, които загинаха през последните няколко дни в Бразилия в резултат на бурите.
<SPEAKER ID="354" NAME="Fiorello Provera" LANGUAGE="IT">
Г-н председател, госпожи и господа, Cesare Battisti не е романтичен герой, както го описаха някои, а е брутален убиец с извършен в миналото грабеж, който е признат за виновен за убийството на четирима души с изстрели отзад във врата.
<P>
Той несправедливо се е възползвал от доктрината на г-н Митеран относно политическото убежище и е бил защитаван и идеализиран от някои левичарски настроени френски интелектуалци. След като е избягал в Бразилия, за да избегне репатриране и затвор, г-н Battisti е спасен от президента Лула, поради погрешно решение, вероятно взето по политически причини, без да се обръща внимание на страданието на жертвите и на техните роднини.
<P>
Г-жо Figueiredo, искането на Парламента към бразилските органи не се отнася само до спазване на правни разпоредби и двустранни споразумения, но също така цели да потвърди принципа, че никаква идеологическа причина не може да оправдае действията на убиец и никоя държава не може да му гарантира безнаказаност.
<P>
Ние никога не трябва да забравяме, че моралната компенсация на жертвите чрез излежаване на наказание съдържа етична стойност. Това е залегнало в основата на обществения договор, който крепи всички цивилизовани общности или стремящи се да бъдат такива.
<SPEAKER ID="355" NAME="Salvatore Iacolino" AFFILIATION="PPE">
(IT) Г-н председател, г-н член на Комисията, госпожи и господа, 31 години след като беше пролята кръвта на жертвите на варварските убийства, извършени от Cesare Battisti и неговата банда, случаят още не е забравен.
<P>
Болката на роднините на жертвите, които ние чухме вчера на пресконференция в Страсбург, е истинско доказателство за това. Истина е, че г-н Mastella - тогавашният министър на правосъдието в италианското правителство, положи големи усилия чрез институционални действия да даде окончателно заслуженото в случая Battisti.
<P>
Днес, заедно с роднините на жертвите, гражданите на Италия и цялата държава, Европейският парламент, показвайки изключителното си единство с общо предложение за резолюция, твърдо изисква от друга държава, която е приятел на Европа и на Италия, незабавната екстрадиция на Cesare Battisti - престъпник и терорист, който е осъден и с две окончателни присъди, за да се сложи край на този труден и болезнен епизод, проточил се прекалено дълго.
<SPEAKER ID="356" NAME="Carlo Fidanza" AFFILIATION="PPE">
(IT) Г-н председател, госпожи и господа, "сам по себе си, той беше дребен мошеник, но беше умен и също като мен вярваше, че може да стане политик. Хората, които бяха най-емоционално и физически наранени от престъпленията на неговата банда, никога не са искали отмъщение, а най-учтиво, дори сега, искат истина и справедливост. Не защото присъдата е доживотна, а защото съдът се е произнесъл и наказанието, което е решено да му бъде наложено в съответствие с нормите на нашата правна система, трябва да бъде уважено и изпълнено." Това са думите на Arrigo Cavallina, който вкара Cesare Battisti в затвора да излежава присъда за грабеж, когато говореше за г-н Battisti, неговите престъпления и семействата на жертвите.
<P>
Това е същността на цялата работа: той е бил обикновен престъпник, който се е преоткрил като терорист и който е получил доживотна присъда за извършването или поръчването на убийствата на четири беззащитни лица, укрил се е първо в Мексико, след това във Франция и сега в Бразилия, защитаван от мрежа за международна подкрепа, като че ли е някакъв романтичен революционер, а не безмилостен убиец.
<P>
Ето защо екстрадицията на Cesare Battisti в Италия не е просто последният акт от една дълга история на предполагаемо политическо преследване, както все още някои интелектуалци от канцелариите искат да вярваме, а законното искане на държава-членка - а да не говорим, че е от основателките - на Европейския съюз за зачитане на международните договори и на нейната собствена съдебна система.
<P>
(Ръкопляскания)
<SPEAKER ID="357" NAME="Charles Tannock" AFFILIATION="ECR">
(EN) Г-н председател, аз оспорвам Вашето решение да разпределяте изказванията по процедурата с вдигане на ръка ("catch-the-eye") само въз основа на това кой не се е изказал в разискването относно Пакистан. Досега разискването беше между лузофони и италофони. Това е чудесно, но вероятно и други държави искат да изкажат мнение по въпроса, а така също и други делегации от други политически групи.
<SPEAKER ID="358" NAME="Председател">
Напълно приемам, че това е съвсем различно разискване, но ние имаме определено време от две минути, така че аз мога да дам време на двама души. Ако Вие бяхте на мое място, как щяхте да постъпите? Аз искам да дам шанс на всеки, който не се е изказал по предишната точка, шанс на представителите на всяка политическа група. Наистина се получи така, че главно нашите италиански колеги се изказваха, така че ще се погрижа да дам думата предимно на колеги, които не са италианци.
<SPEAKER ID="359" NAME="Eija-Riitta Korhola" AFFILIATION="PPE">
(FI) Г-н председател, до известна степен разбирам разочарованието, което някои от моите колеги изпитват във връзка с неотложния характер на резолюцията относно Cesare Battisti.
<P>
В края на декември, след като президентът Лула да Силва издаде решение да не се позволи екстрадиция, Берлускони обяви, че ще отзове неговия посланик в Бразилия и ще продължи да се бори за екстрадирането на г-н Battisti в Италия. Това несъмнено е част от тази борба.
<P>
Това обаче не намалява сериозността на престъпленията на г-н Battisti. В продължение на 30 години той се е измъквал от италианското правосъдие и затова досега е избегнал доживотна присъда за убийство. Отношенията между ЕС и Бразилия се основават на доверие, докато е налице зачитане на демокрацията, принципите на правовата държава и правата на човека. Издигането на престъпник до статута на бежанец не се приема.
<SPEAKER ID="360" NAME="Corina Creţu" AFFILIATION="S&amp;D">
(RO) Г-н председател, считам, че зачитането на независимостта на съдебната власт - основен стандарт, споделян от Европейския съюз и Бразилия - трябва да има първенство пред всички други съображения. Аз съм твърдо убедена, че отличните отношения между двете държави на икономическо, както и на политическо равнище, ще бъдат подкрепени от също толкова добро сътрудничество в съдебната област, така че Cesare Battisti, който е осъден на доживотен затвор за четири убийства и други престъпления, ще излежи присъдата си по силата на закона, на който той е подвластен.
<P>
Между Бразилия и Италия има двустранен договор за екстрадиция. При това положение, ние трябва да отправим призив към Бразилия за спазване на този договор. Тъй като спорът е до голяма степен беше от политическо естество, аз считам, че трябва да се постави началото на диалог на това равнище с новия държавен глава на Бразилия.
<SPEAKER ID="361" NAME="Marie-Christine Vergiat" AFFILIATION="GUE/NGL">
(FR) Г-н председател, госпожи и господа, аз съм малко изненадана от броя на колегите в Парламента за заседание в четвъртък следобед. Като човек, който присъства всеки четвъртък следобед, аз считам внезапния интерес към въпросите относно правата на човека за доста необичаен.
<P>
Щях да приветствам този факт, ако не бях забелязала, че присъстващите са предимно италиански колеги, които обикновено не проявяват интерес към правата на човека и които, поради тази причина, често първи...
<P>
(Протести)
<P>
Уважаеми колега, бихте ли искали да се изясните? Тогава Ви моля да се изкажете в микрофона и аз ще Ви отговоря. Това може да се нарече персонално обвинение. Вие сте италианец, аз съм французойка. Аз Ви уважавам като италианец. Това е нещо, което бихте нарекли лично обвинение. Всеки може да види, че тук има мнозинство от италиански членове на Парламента, което, най-малкото бих казала, е необичайно за четвъртък следобед. Аз самата съм тук всеки четвъртък следобед, господине! Всеки четвъртък следобед съм тук в пленарната зала.
<P>
(Реплики)
<P>
Трябва ми тишина, за да се изкажа! Аз нямам навика да прекъсвам моите колеги от Парламента и не допускам да бъда прекъсвана. Г-н председател, може ли, ако обичате, да получа определеното ми време?
<P>
(Председателят изисква ораторът да продължи)
<P>
Аз също съм забелязала, че, в общи линии, италианските колеги са първите, които искат тяхната демокрация да бъде зачитана и никой да не се меси в италианските работи. Това е факт. Трябва само да прочетете разискванията на Европейския парламент, за да разберете това. Ние не сме тук, за да разберем дали Cesare Battisti е виновен или не е виновен. Аз знам - и сега ви говоря на вас - че "годините на оловото" са тежък период, който италианците трудно приемат. Знам това. Наясно съм също така, че е имало много жертви. Знам още, че, че не всички виновни за терористичните нападения са били съдени в Италия. Повтарям: не всички виновни за терористичните нападения са били съдени в Италия.
<P>
(Реплики)
<P>
Ако обичате, ще ме оставите ли да говоря, без да ме прекъсвате? Човек би си помислил, че се намираме в национален парламент. Г-н председател, ще може ли да се изкажа, без да бъда прекъсвана?
<P>
(Председателят изисква ораторът да приключи)
<P>
Считам, че не е наша работа, в четвъртък следобед, да се месим в отношенията между Бразилия и Италия. Ние сме тук, за да гарантираме, че правото на справедливост се спазва. Напълно съм съгласна с това, но тогава нека да дадем време на Върховния съд на Бразилия да се произнесе. Сега въпросът се решава от бразилските съдилища, а на Върховния съд предстои да обяви своето определение. Въпросът не попада под...
<P>
(Председателят отнема думата на оратора)
<P>
(Ораторът се съгласява да отговори на два въпроса, зададени чрез вдигане на синя карта, съгласно член 149, параграф 8)
<P>
(FR) Г-н председател, навик ми е да уважавам моите колеги и съм готова да отговоря на въпроса. Много бих искала те да покажат същата толерантност към мен.
<SPEAKER ID="363" NAME="Roberta Angelilli" AFFILIATION="PPE">
(IT) Г-н председател, госпожи и господа, ако уважавате Вашите колеги, г-жо Vergiat, Вие изобщо не трябва да си позволявате да казвате, че Вашите италиански колеги никога не се интересуват от правата на човека.
<P>
Аз съм тук от 16 години. Можете да проверите данните за моята работа в Парламента и аз със сигурност не заслужавам да ме поучавате относно правата на човека.
<P>
От името на моите колеги искам да Ви попитам дали не се ли срамувате да повдигате съмнения относно тези четирима души.
<P>
Знаете ли какво са работили тези хора? Били са много скромни хора. Единият е бил охрана, другият е бил месар, третият търговец и четвъртият - служител на силите за обществена сигурност.
<P>
Вчера децата на тези хора, които тогава са били между 10 и 15-годишни, ни казаха, че всеки божи ден си спомнят как бащите им са лежали в локва кръв. Наистина ли считате, че е уместно да предизвиквате спорове?
<SPEAKER ID="364" NAME="Marie-Christine Vergiat" AFFILIATION="GUE/NGL">
(FR) Г-н председател, считам това за въпрос под формата на лично обвинение. Не, не се срамувам, г-жо Angelilli, защото съвсем съзнателно казах, че "годините на оловото" са били трудни години за Италия. Наистина считам, че "годините на оловото" са били трудни години за Италия. Лично съм се интересувала от този период.
<P>
Затова не, не се срамувам. Аз не поставям под съмнение жертвите. Оспорвам това, че италианските колеги използват заседанието в четвъртък следобед, което е предназначено за въпроси относно правата на човека, за разискване на въпрос, който засяга конкретно Италия и Бразилия. Считам - и се надявам, че членът на Комисията също ще отговори по този начин - че работата на Европейския съюз не е да се меси в отношенията между Италия и Бразилия, това не е неговата роля. Тези заседания са определени за правата на човека. Още повече, г-жо Angelilli, аз не съм Ви поучавала по този въпрос!
<SPEAKER ID="365" NAME="Председател">
Не приемам повече въпроси с вдигане на синя карта. Бяха приведени аргументи и контрааргументи. (Сега минаваме към следващия оратор)
<SPEAKER ID="366" NAME="Mario Mauro" AFFILIATION="PPE">
(IT) Г-н председател, госпожи и господа, искам думата за процедурен въпрос въз основа на члена относно съставянето на дневния ред. Искам само да посоча, че въпросът е включен в дневния ред в резултат на решение, взето от Председателския съвет, което след това беше одобрено с гласуване на пленарното заседание миналия понеделник.
<P>
Въпрос не е в дневния ред поради желанието на италианските колеги. Това е официален акт, изискан първо от Председателския съвет и после от целия Парламент.
<P>
(Ръкопляскания)
<SPEAKER ID="367" NAME="Oreste Rossi" AFFILIATION="EFD">
(IT) Г-н председател, госпожи и господа, Европейският парламент наистина трябва да гарантира, че договорът, подписан между Бразилия и Италия, който има за цел уреждане на реда и условията на сътрудничеството в областта на екстрадицията, се спазва.
<P>
Върховният съд на Бразилия позволи екстрадицията на Cesare Battisti, който е признат за виновен на няколко съдебни процеса и е получил задочно четири доживотни присъди за същия брой извършени от него убийства, при окончателни решения, взети от италианските съдебни органи. Невероятно, но оттеглилият се от властта президент на Бразилия отказа да предаде престъпника на Италия. Освен това, като акт на крайно неуважение към нашата държава, група членове на левицата на Бразилския парламент посети Cesare Battisti в затвора и си направиха снимки как празнуват с него.
<P>
Европейският съюз, който има отлични търговски и икономически отношения с Бразилия, не може да не се намеси, за да наложи спазването на закона и правото на роднините на жертвите на справедливост. Вчера роднините на жертвите се срещнаха с членове на Европейския парламент в Страсбург, които - по изключение - бяха в съгласие, независимо от политическата им принадлежност.
<SPEAKER ID="368" NAME="Щефан Фюле" LANGUAGE="EN">
Г-н председател, Комисията знае добре неотдавнашното решение на излезлия от властта президент на Бразилия да откаже екстрадицията на италианския гражданин г-н Battisti, получил задочно доживотна присъда и още няколко присъди за лишаване от свобода, издадени от италианския съд.
<P>
Аз съответно взех под внимание вашите мнения относно конкретния случай и споделям чувствата ви към жертвите и техните семейства. Въпреки това Комисията счита, че в настоящия случай няма място за намеса. Европейският съюз не е сключвал никакви споразумения за екстрадиция с Бразилия, а дори и да беше сключил, нямаше да има право да се намесва в отделни случаи на екстрадиция. Решенията за екстрадиция между държави-членки на Европейския съюз или между Европейския съюз и трети държави са изцяло в областта на съдебната система.
<P>
Отношенията между Италия и Бразилия в областта на наказателното право се уреждат от двустранен договор за екстрадиция, сключен през 1989 г. Бразилските органи са упражнили техните дискреционни правомощия в рамките на закона да откажат екстрадицията на г-н Battisti.
<P>
Бих искал да добавя, и то с пълно убеждение, че в случай на екстрадиция, аз не се съмнявам, че италианската система на правосъдие ще приложи най-високите стандарти, очаквани от държавите-членки на Европейския съюз.
<SPEAKER ID="369" NAME="Председател">
Разискването приключи.
<P>
Гласуването ще се проведе скоро.
<P>
Писмени изявления (член 149)
<SPEAKER ID="370" NAME="Ana Gomes" LANGUAGE="PT">
Аз съм против инициативата за настоящата резолюция, защото считам, че случаят с екстрадицията на Cesare Battisti няма място в разискване на Парламента по неотложни "случаи на нарушаване на правата на човека, демокрацията и принципа на правовата държава", защото не представлява "нарушаване на правата на човека, демокрацията и принципа на правовата държава" в Бразилия и също така, защото не е неотложен случай. Това е правен и политически спор между Бразилия и Италия, и Върховният федерален съд на Бразилия предстои да вземе решение. В този момент Парламентът би трябвало да изпраща други две послания на Бразилия: послание за солидарност относно бедствието, в което повече от 700 души загубиха живота си и друго, което да изразява удоволствие поради демократичния избор на президента Дилма Русеф. Бразилия несъмнено е демократична държава, която през последното десетилетие е постигнала значителен напредък в политическата, гражданската, социалната, икономическата и културната област, и е пример в борбата срещу бедността и глада, благодарение на програмата на правителството "Нулев глад и семейни помощи".
<SPEAKER ID="371" NAME="Monica Luisa Macovei" LANGUAGE="EN">
Принципите на правовата държава трябва се подкрепят. От тях зависи доверието в публичните институции. Бразилският президент Лула получи от Върховния съд на Бразилия разрешение за екстрадиция на Cesare Battisti - италиански гражданин, осъден за четири убийства и по други обвинения. На 31 декември 2009 г. - последният ден от мандата на президента Лула - той отказа да екстрадира г-н Battisti в Италия. Очаквам, че бразилските органи ще вземат политически безпристрастно окончателно решение в подкрепа на принципите на правовата държава. Принципите на правовата държава са от първостепенно значение за отношенията между Бразилия и ЕС. Нашите договори се основават на принципите на правата на човека и справедливостта. Надявам се тези принципи да останат взаимни.
