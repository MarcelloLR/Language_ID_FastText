<CHAPTER ID="018">
Конвенция на Организацията на обединените нации за правата на хората с увреждания - Конвенция на ООН за правата на хората с увреждания - Подписването от ЕО на факултативния протокол към Конвенцията на ООН за правата на хората с увреждания (разискване) 
<SPEAKER ID="428" NAME="Председател">
Следващата точка е общото разискване относно:
<P>
декларацията на Съвета относно Конвенцията на Организацията на обединените нации за правата на хората с увреждания;
<P>
доклада на г-жа Желева - от името на комисията по заетост и социални въпроси, относно предложението за решение на Съвета относно сключването от Европейската общност на Конвенцията на Организацията на обединените нации за правата на хората с увреждания - C6-0116/2009 -;
<P>
доклада на г-жа Желева - от името на комисията по заетост и социални въпроси, относно предложението за решение на Съвета относно сключването от Европейската общност на факултативния протокол към Конвенцията на Организацията на обединените нации за правата на хората с увреждания - C6-0117/2009 -.
<SPEAKER ID="429" NAME="Петр Нечас">
действащ председател на Съвета. - (CS) Г-н председател, госпожи и господа, бих искал да започна, като благодаря на докладчика Румяна Желева за изготвените от нея два отлични доклада. Мисля, че коментарите ми по докладите и заключенията ще бъдат сравнителни кратки.
<P>
На 11 юни 2007 г., на първата неформална министерска среща по въпросите на хората с увреждания, Съветът излезе с ясно становище в подкрепа на Конвенцията на Организацията на обединените нации за правата на хората с увреждания. На тази среща Съветът одобри Конвенцията на ООН като основна стъпка за подпомагането, опазването и правилното прилагане на правата на човека и основните свободи за всички хора с увреждания. В същото време министрите поеха ангажимент да работят за развитието на съответните политики с цел да осигурят пълно изпълнение на Конвенцията. Те призоваха Комисията да гарантира, че новите приоритети на Европейския план за действие по въпросите на хората с увреждания спомагат за ефективното изпълнение на Конвенцията на ООН.
<P>
В своята резолюция относно дейността, свързана с Европейската година на равните възможности от 2007 г., приета през декември 2007 г., Съветът призова Комисията и държавите-членки да продължат процеса на подписване, сключване и ратифициране на Конвенцията на ООН съобразно съответните им правомощия. На 10 март 2008 г. Съветът прие резолюция за позицията на хората с увреждания в Европейския съюз. В резолюцията Съветът призова държавите-членки и Комисията да гарантират, съобразно съответните си правомощия, че хората с увреждания могат да се ползват от всички основни права. Това включва ратифицирането, сключването и изпълнението на Конвенцията на ООН, включително общи европейски решения в рамката на един управляван и съгласуван подход за изпълнението на конвенцията. По-късно Съветът получи от Комисията проект за сключването от Европейската общност на Конвенцията на ООН за правата на хората с увреждания. Прегледът на това предложение започна в края на миналата година и Съветът все още го разглежда.
<P>
Госпожи и господа, както вече беше казано, докладът повдига редица въпроси във връзка с пълномощията и тези въпроси изискват по-нататъшно обсъждане в Съвета. Председателството обаче пое ангажимент да се опита да завърши преговорите възможно най-скоро, за да може Общността да сключи Конвенцията скоро. Бих искал да благодаря на Парламент за изявения интерес в тази област. Председателството ще ви информира своевременно за напредъка на провеждащите се в момента разговори в Съвета.
<SPEAKER ID="430" NAME="Оли Рен">
член на Комисията. - (EN) Г-н председател, Конвенцията за правата на хората с увреждания е първата конвенция за правата на човека, която е подписана от Европейската общност наред с държавите-членки. Това беше необходима стъпка, която ще позволи изпълнението на Конвенцията в Европейския съюз, включително областите на политики, които попадат в правомощията на Европейската общност.
<P>
След като и Конвенцията, и факултативният й протокол влязоха в сила преди една година, на 3 май 2008 г., бързото им подписване от държавите-членки и Общността сега е приоритетна задача. Действително, седем държави-членки вече са направили това.
<P>
Бих искал да изразя благодарността си към Парламента и най-вече към докладчика, г-жа Желева, за подкрепата им относно сключването от Европейската общност на Конвенцията на Организацията на обединените нации за правата на хората с увреждания и факултативния й протокол. Изключително съм доволен да отбележа, че Парламентът може да подкрепи и двете предложения.
<P>
Понеже Конвенцията попада под споделените правомощия на Общността и държавите-членки и има задължителен характер за институциите на Европейския съюз, радвам се да видя, че те са готови да работят заедно, за да гарантират правилното изпълнение на Конвенцията.
<P>
Целите на Конвенцията като цяло са много важни за упражняването на положително влияние върху живота на нашите съграждани с увреждания, за подобряване на съгласуваността на законовите тълкувания на определени разпоредби от правомощията на Общността, и за гарантиране на еднаква минимална защита на правата на хората с увреждания в целия Европейския съюз по отношение на задълженията, предвидени в Конвенцията.
<P>
Трябва да работим заедно, за да защитим правата на хората с увреждания, а ефективното изпълнение на Конвенцията на ООН ще направи точно това и ще постигне тази цел. Разчитам на съвместната ни работа за постигане на тази обща цел.
<SPEAKER ID="431" NAME="Румяна Желева">
докладчик. - Господин министър, господин комисар, колеги, днес когато дискутираме докладите на Европейския парламент относно Конвенцията на ООН за правата на хората с увреждания, Факултативния протокол към нея, както и изявлението по тези два документа на Комисията по заетост и социални въпроси, искам да припомня, че хората с увреждания представляват повече от 10% от населението на Европейския съюз и на света. Според данни на Световната здравна организация този процент дори нараства заради увеличаване общия брой на населението на Земята, напредъка на медицината и глобалната тенденция на застаряване.
<P>
Конвенцията на ООН, която днес разглеждаме, е първата в областта на правата на човека, отворена за присъединяване и формално одобрение от Европейската общност. Това я прави уникална първа стъпка и в дейността на Европейския парламент. Целта на Конвенцията е да насърчава, защитава и гарантира пълноценното и равно упражняване на всички права и основни свободи от страна на хората с увреждания, като в същото време зачита човешкото им достойнство.
<P>
Аз съм изключително доволна, че по време на обсъжданията в Комисията по труда и социалните въпроси ние работихме в дух на добронамереност и сътрудничество. Смятам за много важно, че с колегите в парламентарната ни комисия решихме да кажем нещо повече от лаконичното "да" в подкрепа на докладите за Конвенцията и Протокола и подготвихме предложение за резолюция.
<P>
Уважаеми колеги, Европейският парламент винаги е поддържал последователно всички усилия на Общността за изготвяне, изпълнение и прилагане на законодателство, свързано с равните възможности и забраната за дискриминация на хората с увреждания. Когато става въпрос за хората с увреждания, политическите ни различия отстъпват що се отнася до крайната цел, а именно да осигурим по-високо качество на живот и труд. Разбира се, има различни виждания за начина, по който можем да достигнем до целта, но с почти единодушното си решение - само 1 глас различен от "да", Комисията по заетост и социални въпроси доказа, че различията са, за да бъдат преодолявани по пътя към разумни, дългосрочни и устойчиви решения.
<P>
Уважаеми колеги, аз вярвам, че нашите решения - решенията на Европейския парламент, са от много голямо значение за хората с увреждания в Европейския съюз. Тук бих искала да обърна внимание, че компетентностите, произтичащи от прилагането на Конвенцията и на Факултативния протокол, са разделени между Общността и държавите-членки. Влизането в сила на Факултативния протокол е важно с оглед на предоставената възможност отделни личности или група от хора да сигнализират Комитета за хората с увреждания към ООН за нарушаване на техните права, произтичащи от Конвенцията. Важно е да се подчертае, че това ще става след като бъдат изчерпани националните инструменти за правна защита.
<P>
Както е записано в доклада относно Факултативния протокол, ние ще изискваме от Европейската комисия и държавите-членки да ни информират на всеки 3 години за прилагането му съгласно съответните им области на компетентност. Мисля, че като единствената европейска институция с избрани пряко от гражданите на Съюза членове, Европейският парламент има правото и най-вече отговорността да съблюдава правата на всички свои граждани.
<P>
Искам да подчертая, че когато започнахме работа по документите в края на 2008 година, само 4 държави-членки - Австрия, Испания, Словения и Унгария бяха ратифицирали Конвенцията и Факултативния протокол, а от тогава досега това направиха още 3 - Швеция, Германия и Италия.
<P>
Вярвам, че с днешния дебат и надявам се с положителния ни вот утре, ние постигаме едновременно две цели - одобряваме предложения на Комисията за решения на Съвета и даваме положителен и окуражителен знак на държавите-членки да продължат процеса на ратификация и/или присъединяване.
<P>
В заключение отново бих искала да благодаря на всички колеги, които участваха в работата по докладите и предложението за резолюция. Благодаря и на колегите от Европейската комисия за добрата съвместна работа, както и на представителите на организациите на хората с увреждания за предложенията, които направиха.
<SPEAKER ID="432" NAME="Hiltrud Breyer">
докладчик по становището на комисията по правата на жените и равенството между половете. - (DE) Г-н председател, госпожи и господа, жените и момичетата с увреждания са подложени на няколко вида дискриминация, а въпросът за хората с увреждания разполага с много ясни измерения, свързани с пола. Необходимо е да извадим на по-преден план проблемите на жените и момичетата с увреждания и най-вече трябва да се уверим, че на тях се обръща по-голямо внимание на равнището на Европейския съюз.
<P>
Европейският парламент ми изясни някои особено важни точки в резолюцията относно положението на жените с увреждания, приета през 2007 г. Трябва да се обърне специално внимание на специфичното положение на жените и момичетата при сключването на Конвенцията на ООН. За съжаление, досега едва 4 държави-членки от Европейския съюз са ратифицирали Конвенцията и Протокола. Нуждаем се от системно включване на половете в политиките на Европейския съюз по въпросите на хората с увреждания, особено по отношение на достъпа до работа и интеграцията на работното място. Образованието, антидискриминацията и правото на труд трябва да бъдат защитени.
<P>
Основният проблем е насилието и ние трябва ясно да покажем решителното си несъгласие с него. Жените и момичетата с увреждания са изложени на по-голям риск от насилие, включително сексуално насилие, както в дома си, така и извън него. Често пъти правото им на сексуалност и майчинство бива ограничавано или биват насила стерилизирани и принудени да извършат аборт. Затова и държавите-членки трябва да приемат законодателство, което да ги защити от насилие и да предостави по-голяма подкрепа на жертвите.
<P>
(Председателят отнема думата на оратора)
<SPEAKER ID="433" NAME="Rovana Plumb" LANGUAGE="RO">
Г-н председател, г-н член на Комисията, г-н министър, първо, бих искала да благодаря на уважаемата г-жа Желева за нейното ефективно сътрудничество по този доклад, както и на другите ми колеги и на организациите на хората с увреждания.
<P>
Бих искала да подчертая необходимостта да се предостави защита на групите в неравностойно положение, още повече че разискването ни се провежда в момент, в който се чувства въздействието от икономическата криза.
<P>
Искам да подчертая, че Европейският съюз насърчава активното включване на хората с увреждания и пълното им участие в обществото. Това е подходът, който стои в основата на Конвенцията на Организацията на обединените нации за правата на хората с увреждания. Затова и призоваваме тези международни документи да бъдат спешно ратифицирани от държавите-членки на Европейския съюз и настояваме за активното включване на хората с увреждания и представляващите ги организации в процеса на наблюдение и изпълнение на документите. Също така призоваваме държавите-членки и изпълнителната власт на Общността да гарантира свободен достъп и разпределението...
<P>
(Председателят отнема думата на оратора)
<SPEAKER ID="434" NAME="Elizabeth Lynne">
от името на групата ALDE. - (EN) Г-н председател, първо бих искала да благодаря на докладчика за сътрудничеството й при работата по доклада в комисията по заетост и социалните въпроси. Както знаете, аз бях докладчик по Конвенцията на ООН от името на Европейския парламент през 2003 г. при изготвянето на проекта за Конвенция на ООН.
<P>
Оттогава насам постигнахме правно обвързваща конвенция, която, според мен, е историческо събитие. Това само по себе си е значимо, но ще повторя онова, което казах и през 2003 г. Ако Европейският съюз желае да има думата в това разискване, то той трябва да служи за пример. Международните договори за правата на човека не означават абсолютно нищо, ако държавите не ги подпишат, ратифицират и изпълняват. Да, всички държави-членки са подписали, но не всички са подписали протокола. Повечето от тях не са ратифицирали конвенцията и със сигурност не са я изпълнили - нещо, за което призовавахме в редица парламентарни доклади.
<P>
Правителството на Обединеното кралство например - моето собствено правителство - отново не спази собствения си срок от миналата година за ратифициране на Конвенцията, което е срамно. За мен това е възмутително. Бих искала Комисията и Парламентът да продължават да упражняват натиск върху държавите-членки да ратифицират и изпълнят документа. Конвенцията има потенциал да даде възможности на милиони хора с увреждания в Европейския съюз. Трябва да направим всичко необходимо да реализираме тези възможности.
<SPEAKER ID="435" NAME="Elisabeth Schroedter">
от името на групата Verts/ALE. - (DE) Г-н председател, г-н член на Комисията, г-н действащ председател на Съвета, госпожи и господа, чрез Конвенцията правото на защита и зачитане на човешкото достойнство и на пълно включване в обществото на хората с увреждания беше гарантирана на международно равнище. Затова сега е още по-важно за Съвета да предаде документа за ратифициране на ООН не по-късно от тазгодишния Международен ден на хората с увреждания.
<P>
В същото време призоваваме всички държави-членки да ратифицират Факултативния протокол, за да се сдобие Конвенцията на ООН с международен комитет по жалбите. Мога да ви кажа колко важно е това единствено за моята държава. Досега беше отказван равен достъп до образование на хората с увреждания. Едва 15 % от децата с увреждания са интегрирани в училищната система. Претенциите за достъп на хората с увреждания в моята държава биват заобикаляни посредством хитрости при превода. Затова трябва да протестираме срещу факта, че все още се случват такива неща и да гарантираме пълното социално участие на хората с увреждания във всички държави-членки за в бъдеще.
<SPEAKER ID="436" NAME="Richard Howitt" AFFILIATION="PSE">
(EN) Г-н председател, особено съм горд, че присъствах на откриването на кампанията за Конвенцията в "Садлърс уелс". Горд съм, че членовете на Парламента изиграха водеща роля в подкрепа на създаването на Конвенцията. Горд съм, че бях с подкомитета по правата на човека в Женева в комисията по правата на човека и Съвета, за да лобирам за нея. Горд съм, че Европейската комисия подписа инструмент за правата на човека за пръв път. Горд съм, че това е конвенцията, за която най-бързо беше постигнато съгласие в историята на Организацията на обединените нации, но преди всичко съм горд, че хората с увреждания и организациите на хората с увреждания изиграха пълноценна роля при разглеждането и приемането й.
<P>
Подкрепата ни за ратифицирането тази седмица следва да изясни три въпроса. Първо, като осмата страна, ратифицирала документа, Европейският съюз заявява на държавите-членки, че и те трябва да ратифицират и приемат конвенцията и факултативния протокол.
<P>
Второ, г-н член на Комисията, ние и Европейската комисия, предвид всичките й правомощия, трябва да направим преглед на съществуващите политики и процедури, за да се уверим, че се съобразяваме с Конвенцията и предприемаме съответните действия.
<P>
(Председателят отнема думата на оратора)
<SPEAKER ID="437" NAME="Ilda Figueiredo" AFFILIATION="GUE/NGL">
(PT) Аз също приветствам факта, че сме тук да разискваме и приемем Конвенцията на Организацията на обединените нации за правата на хората с увреждания и в същото време да призовем държавите-членки да вземат предвид и Факултативния й протокол.
<P>
Това представлява важна стъпка напред при опазването и поощряването на правата на хората с увреждания с оглед уважаване на човешкото им достойнство. Не е достатъчно обаче държавите да подпишат Конвенцията или дори да са готови да вземат предвид Факултативния протокол. Тези държави трябва и да ратифицират Конвенцията и да са готови да приложат Конвенцията и Протокола възможно най-скоро.
<SPEAKER ID="438" NAME="Петр Нечас">
действащ председател на Съвета. - (CS) Г-н председател, госпожи и господа, считам, че споделяме мнението, че макар през последните години и десетилетия Европейският съюз да е напреднал значително в борбата си срещу дискриминацията на хората с увреждания, положението все още не е задоволително. Днес и всеки ден, този месец, тази седмица, хиляди граждани на Европейския съюз с увреждания са подложени на дискриминация. Те биват дискриминирани на пазара на труда, в сектора на услугите, в транспортния сектор. Те биват дискриминирани чрез недостатъчен достъп до обществени услуги и биват често дискриминирани по отношение на достъпа им дори до някои основни обществени услуги, като началното образование. Сигурен съм, че споделяме мнението, че основният проблем, пред който сме изправени в тази област, е социалното изключване на съгражданите ни с увреждания. За да се справим с този проблем, са ни необходими редица законодателни актове, които ще предотвратят дискриминацията, но в същото време се нуждаем и от работеща система от социални услуги като ключов инструмент не само за ограничаваме на социалното изключване, но и за постигане на социално приобщаване. Най-големият проблем, пред който гражданите с увреждания са изправени, разбира се, е много по-високото равнище на безработица при тях.
<P>
При икономическите проблеми, които оказват въздействие на Европейския съюз, всички сме наясно, че нашите съграждани с увреждания са онези, които плащат най-високата цена за влошаващото се положение на пазара на труда. И в години на икономически растеж възможностите за работа за тях са много по-малко. Често пъти те разполагат с по-ниска квалификация и образователни структури от останалата част от населението и това несъмнено има много отрицателни последици за шансовете им да се интегрират на пазара на труда. Те често са изправени пред по-лош достъп до образование, до нормални училища и образователни институции, както правилно заяви г-жа Schroedter. Бих искал да кажа също, че сме напълно наясно с множеството форми на дискриминация, на които са подложени много граждани с увреждания, както посочи г-жа Breyer. Тук искам да заявя, че разискваната от нас конвенция включва отделен член за правата на жените, така че проблемите, свързани с различните видове дискриминация, не са забравени тук. В момента, разбира се, трябва да аплодираме 7-те държави, които ратифицираха конвенцията. Те дадоха пример на другите държави, на които тепърва им предстои да завършат процедурата. Ясният призив на г-жа Lynne за ускоряването на процеса на ратифициране е важен, но от друга страна трябва да зачитаме факта, че ратифицирането има правила, че тези правила трябва да бъдат спазвани, че тези правила често са различни в различните държави-членки и че те трябват да бъдат зачитани.
<P>
Бих искал да приветствам и изказванията, които чухме днес, като това на г-жа Plumb например, която посочи главната роля на доброволните партньори от сектора при изготвянето и изпълнението на политиките, отнасящи се до съгражданите ни с увреждания, които се опитват да ограничат дискриминацията срещу тях, да ограничат социалното им изключване и да ги интегрират в обществото. Бих искал да заявя единствено, че Съветът обърна голямо внимание на този въпрос и че председателството подчертава важността на участието на доброволните партньори от сектора. В духа на нашето мото, "Европа без граници", ние поканихме и всички представители на хората с увреждания на събитията, свързани с този въпрос. Чрез спонсорството на председателството се проведоха редица събития, които бяха организирани от организациите на хората с увреждания.
<P>
Бих искал да спомена заседанието на Съвета на Европейския форум на хората с увреждания, което се проведе в Прага от 28 февруари до 1 март 2009 г. През същата седмица се проведе и международна конференция, озаглавена "Европа без граници". Тя беше организирана от Чешкия национален център за хората с увреждания. Конференцията се проведе под егидата на председателството и представляваше едно от свързаните с него събития. Като участник мога да потвърдя, че Конвенцията на Организацията на обединените нации за правата на хората с увреждания беше една от основните теми от дневния ред на конференцията. Председателството е решено да разработи значими дейности в тази област, включително редовни контакти с доброволните представители от сектора на общоевропейско равнище.
<P>
Бих искал да завърша, като посоча сходството между европейския план за действие по въпросите на хората с увреждания и Конвенцията на ООН, както и постигнатите резултати при изпълнението на плана за действие, който обръща специално внимание на човешкото достойнство, основните права, защитата срещу дискриминация, правосъдието и социалното сближаване. Споделя се мнението, че от съществено значение за решаването на проблемите на хората с увреждания е да им бъде обърнато достатъчно внимание. С тази цел планът за действие по въпросите на хората с увреждания призовава и подкрепя достъпа до социални услуги и увеличава достъпа до стоки и услуги. Сигурен съм, че Европейският съюз ще продължи да предприема положителни стъпки за постигане на пълно социално включване и пълна интеграция на гражданите с увреждания.
<SPEAKER ID="439" NAME="Оли Рен">
член на Комисията. - (EN) Г-н председател, отново бих искал да благодаря на всички, които взеха участие в това интересно разискване, и особено на докладчика г-жа Желева - най-вече за важната резолюция, която ще бъде приета в пленарната зала утре. Бих искал да благодаря и на Съвета за уверението му, че чешкото председателство ще се стреми към бързо приключване на процеса на ратифициране и на цялата процедура.
<P>
Искам да благодаря и на Парламента за неотдавнашната ви подкрепа относно предложението на Комисията за хоризонтална антидискриминационна директива. Директивата, ако бъде приета от Съвета - където се изисква единодушно решение - ще консолидира правата на хората с увреждания на европейско равнище, което според мен е обща цел на Съвета и на Парламента - което несъмнено е така и в Комисията.
<SPEAKER ID="440" NAME="Румяна Желева">
докладчик. - Уважаеми колеги, благодаря на всички за участието и за изразените мнения. Иска ми се да вярвам, че можем да поставим днешния дебат в един по-широк контекст, а именно да направим връзка с факта, че Икономическият и социален съвет на ООН през миналата година взе решение, съгласно което основната тема на преглед и политически мерки за периода 2009 - 2010 година ще бъде социалната интеграция.
<P>
Специално място в този политически цикъл за социалната интеграция е отредено на Световната програма за действие, отнасяща се за хората с увреждания. Вярвам също така, че днешният дебат ще даде импулс и на държавите-членки, които все още не са ратифицирали Конвенцията и/или Факултативния протокол, да направят това в обозримо бъдеще. Уверена съм, и тук искам да се съглася със Съвета, че с гласуването на докладите ние правим стъпка действително в правилната посока.
<P>
Европейският парламент трябва да носи своята отговорност за подобряване състоянието на хората с увреждания. Трябва наистина, както беше подчертано в този дебат, упорито да работим и да упражняваме възможния контрол, така че направеното от нас законодателство да бъде наистина прилагано, а не да отчитаме добра законодателна база и слабо приложение.
<P>
Благодаря отново на всички колеги депутати от различните политически групи за подкрепата, на колегите от Европейската комисия и на колегите от неправителствените организации, с които работихме заедно през целия процес.
<SPEAKER ID="969" NAME="Председател">
Внесено е едно предложение за резолюция съгласно член 103, параграф 2 от Правилника за дейността.
<P>
Разискването приключи.
<P>
Гласуването ще се проведе в петък, 24 април 2009 г.
<P>
Писмени изявления (член 142)
<SPEAKER ID="442" NAME="Filip Kaczmarek  " LANGUAGE="PL">
Правата на хората с увреждания редовно биват нарушавани. Наскоро в моя роден град Познан се случи нещо, което е показателно за това. Един от членовете на полския парламент паркира колата си на място, предназначено за хора с увреждания. Може да звучи парадоксално, но този член на парламента има приятел, който е с увреждания. Защо ви разказвам това? Защото никакви закони, конвенции и документи няма да подобрят положението на хората с увреждания, ако държавни служители открито и безнаказано нарушават правата, създадени специално с цел да помогнат на хората с увреждания да живеят и работят нормално. Естествено, конвенциите са много важни, но също толкова важно е и тяхното действително, надеждно и цялостно прилагане. Хората с увреждания не са доволни, ако правата им съществуват само на теория. Хората с увреждания разчитат на реални промени, които ще им дадат равни възможности. Благодаря за вниманието.
