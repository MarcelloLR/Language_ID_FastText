<CHAPTER ID="019">
Устойчиво бъдеще на авиацията с общо предназначение и бизнес авиацията (кратко представяне) 
<SPEAKER ID="191" NAME="Председател">
Следващата точка от дневния ред е кратко представяне на доклада на гн Queiró, от името на Kомисията по транспорт и туризъм, относно дневен ред за устойчивото бъдеще на авиацията с общо предназначение и бизнес авиацията.
<SPEAKER ID="192" NAME="Luís Queiró" LANGUAGE="PT">
Г-н Председател, Комисар, до този момент на европейско ниво не е обръщано специално внимание на авиацията с общо предназначение и бизнес авиацията. Политическото значение на този доклад произтича от факта, че за първи път Комисията и Парламентът, са проучили тази дейност във време, в което тя отбелязва ускорен растеж както по отношение на своя обем, така и на своето икономическо значение.
<P>
Числата са достатъчно красноречиви: само в бизнес авиацията броят на малките и средните предприятия в сектора нараства многократно, очаква се броят на въздухоплавателните средства да се удвои на 3 500 през следващото десетилетие, а годишният оборот възлиза на повече от 25 милиарда EUR. Пряко или косвено секторът създава 154 000 работни места в цяла Европа. Заедно с авиацията с общо предназначение, която по изчисления разполага с 30 000 до 50 000 въздухоплавателни средства, секторът представлява около 9 % от всички регистрирани движения на въздухоплавателни средства и има един от най-бързите темпове на растеж в Европа, два пъти по-бърз от този при останалия трафик.
<P>
Секторът на бизнес авиацията носи важни социални и икономически ползи: чрез предоставяне на гъвкави транспортни услуги от точка до точка, той повишава мобилността на гражданите, производителността на стопанството и регионалното сближаване.
<P>
Секторът на авиацията с общо предназначение предоставя разнообразни дейности с висока стойност от операциите по търсене и спасяване до противопожарни полети, наблюдение на движението по пътищата, въздушно картографиране и авиацията за развлекателни и спортни цели. Тя е важен източник на навигационни умения за целия авиационен сектор.
<P>
Искам да отбележа, че европейският сектор непрекъснато увеличава своя дял на световния пазар на авиацията с общо предназначение и бизнес авиацията, който понастоящем е около 16 % и затова трябва да го подкрепим.
<P>
В качеството си на докладчик съм съгласен с необходимостта, изтъкната от Комисията в нейното Съобщение, да се проучат специфичните потребности на сектора и да се определят основните теми. Специфичните потребности се отнасят до събиране на данните и се основават на потребността от осигуряване на ангажираните с вземане на политически решения с достатъчно сведения и статистическа информация, за да получат по-добро разбиране за сектора и да могат да го регулират адекватно. Вторият момент се отнася до прилагането на принципа на пропорционалността при регламентирането на сектора. Основният въпрос е дали правилата, създадени за експлоатацията на въздухоплавателните средства на търговската авиация, ще бъдат приложими при експлоатацията на по-леките за управление и по-малки по размери, често пъти едномоторни, въздухоплавателни средства.
<P>
Подкрепяме Комисията и нейното намерение да прилага принципа на пропорционалност както в процеса на създаване на правилата, така и при реалното им прилагане, като никога не забравя да необходимостта да не излага на риск безопасността на обществеността. Такъв е случаят, например, с адаптирането на някои от правилата за летателна годност, вече приети от Европейската агенция за авиационна безопасност (EASA), към експлоатирането на въздухоплавателни средства с нетърговска цел, или евентуалното прилагане на специфични правила с оглед на опростените процедури за безопасност и проверка на пътниците в бизнес авиацията.
<P>
Третият момент засяга проблема с достъпа до летищата и въздушното пространство. Диагнозата е поставена: тези въздухоплавателни средства срещат по принцип затруднения в достъпа до големи летища, като започват да изпитват същите проблеми и при регионалните и второстепенни летища. Решенията варират от оптимизиране употребата на съществуващия капацитет до, може би, ревизиране на регламентите относно слотовете. Необходимо е също така да се стимулират инвестициите в малки и средни летища с оглед осигуряване на нарастващите междинни връзки между различните европейски региони и градове.
<P>
По отношение на въпроса за капацитета на въздушното пространство, подчертаваме значението на реформите в рамките на "Единно европейско небе" и Съвместното предприятие за разработване на ново поколение европейска система за управление на въздушното движение (SESAR) и още веднъж повтаряме необходимостта да не се налагат непропорционални изисквания спрямо малките въздухоплавателни средства по отношение на навигационното оборудване, като през цялото време се спазват ограниченията за безопасността.
<P>
Четвъртият и последен момент се отнася до екологичната устойчивост на сектора. Въпреки че емисиите CO2, отделяни от малките въздухоплавателни средства, са по-ниски, съществува необходимост от насърчаване на научно-изследователската и развойна дейност и новаторството не само в рамките на инициативи като "Чисто небе" и Проекта за рентабилни малки въздухоплавателни средства (CESAR), но и в прилагането на по-малко замърсяващи двигатели и по-чисти горива.
<P>
Г-н Председател, Комисар, накрая бих искал да изразя надеждите си, че този доклад представлява истинската рамка за бъдещи законодателни и регулаторни мерки, които могат да бъдат изработени в този сектор. Такова е желанието на комисията по транспорт и туризъм, когато призовава Комисията да докладва до края на 2009 г. постигнатия напредък по повдигнатите в този доклад въпроси. При утрешното гласуване очаквам желанието ми да бъде споделено с голямо мнозинство от членовете на този Парламент.
<SPEAKER ID="193" NAME="Viviane Reding">
член на Комисията. - (EN) Г-н Председател, Комисията приветства доклада и благодари на докладчика и комисията за отлично свършената работа.
<P>
През януари 2008 г. Комисията за първи път публикува съобщение относно авиацията с общо предназначение и бизнес авиацията. То беше последвано от много положителното решение на Съвета от април 2008 г., а сега и от този важен доклад на Парламента.
<P>
Авиацията с общо предназначение и бизнес авиацията е важен сектор от авиационната промишленост на ЕС, чиято стойност се изчислява на около 2,3 милиарда EUR годишно. Секторът прави значителни инвестиции в научноизследователска и развойна дейност и бележи бързи темпове на развитие. Повече от две-трети от всички сертифицирани въздухоплавателни средства в ЕС са в този сектор.
<P>
Авиацията с общо предназначение и бизнес авиацията обхващат предимно малки и средни предприятия. Освен това секторът се характеризира с голямо разнообразие. Регламентите, които трябва да бъдат приети, следва да отразяват тази специфична характеристика, без обаче да повлияват отрицателно безопасността или сигурността. Радваме се, че докладът на Парламента подкрепя това разбиране за пропорционалност.
<P>
Съществуват три основни области, в които трябва да насочим усилията си в близко бъдеще: развитие на общите стандарти на безопасност на ЕС за авиацията с общо предназначение; интегриране на нетърговската авиация към следващото поколение системи за управление на въздушното движение в Европа и намаляване на отрицателния екологичен отпечатък на сектора.
<P>
През следващата година Комисията възнамерява да предложи известен брой правила, които да бъдат прилагани в ЕС и които да гарантират еднакво ниво на безопасност на нетърговската авиация. Както изтъкнахте в доклада си, ние трябва да се убедим, че те не само предоставят адекватно ниво на безопасност, но и са пропорционални и не обременяват ненужно операторите.
<P>
Освен това ще продължим да развиваме бъдещата система за управление на въздушното движение в Европа с ясното съзнание, че въздушното пространство е общо благо, което трябва да бъде достъпно за всички потребители по безопасен начин. От гледната точка на авиацията с общо предназначение, инициативите "Единно европейско небе" и SESAR ще бъдат от първостепенно значение за насърчаване, по безопасен начин, на достъпа до въздушното пространство и летищата. Тези технологии ще прокарат пътя на нови услуги, непредлагани до момента в Европа.
<P>
И не на последно място, авиацията с общо предназначение и бизнес авиацията, независимо от непрекъснатия технологичен напредък, повлияват околната среда и както цялата авиационна промишленост в по-общ смисъл, се нуждаят от собствен принос към намаляване на това въздействие. Тук отново един от важните принцип ще бъде този на пропорционалността.
<P>
Комисията очаква с нетърпение работата си с Парламента съгласно духа на този доклад и ще докладва за отбелязания напредък.
<SPEAKER ID="194" NAME="Председател">
Точката е приключена.
<P>
Гласуването ще се проведе утре.
<P>
Писмени декларации (член 142)
<SPEAKER ID="195" NAME="Bogdan Golik  " LANGUAGE="PL">
Най-напред искам да благодаря на Luís Queiró за изготвения от него доклад, който засяга много важна тема за бъдещето на транспорта в Европа.
<P>
Бих искал да подчертая значението на въпроса за развитието на авиацията с общо предназначение и бизнес авиацията и самолетостроенето в този сектор. Въпреки че предложените от Комисията решения не водят до радикални законодателни изменения и могат да изглеждат незначителни в настоящия момент, влиянието им върху бъдещето на авиацията в светлината на децентрализирането на пазара и развитието на сектора на въздушния превоз в Полша не може да бъде надценявано.
<P>
Целта на Комисията е да улесни развитието на авиационния сектор чрез улесняване на съществуващите регулаторни процедури, адаптиране на разпоредбите към нови форми на управление на въздушното движение и преразглеждането им с оглед гарантиране на пропорционалността.
<P>
Очевидно е, че тази инициатива заслужава пълна подкрепа. Все пак обаче трябва да се внимава при процесите на формулиране и прилагане на политиката в сектора да бъдат отчетени потребностите на всички категории на ползватели на въздушното пространство и авиационната инфраструктура при планирането и оптимизирането на съществуващия капацитет. С цел улесняване на бъдеща реформа трябва да се създаде европейска система за събиране на база данни за авиацията с общо предназначение и бизнес авиацията. В крайна сметка ще се наложи да се улесни достъпът на сектора до чужди пазари, като се подкрепя разработването на нови, конкурентни технологии и в същото време се зачитат принципите на защита на природната среда.
<SPEAKER ID="993" NAME="Louis Grech  " AFFILIATION="PSE">
в писмена форма. - (EN) Приветствам настоящия доклад, защото той се опитва да хармонизира и изясни правилата на авиацията с общо предназначение и бизнес авиацията на равнище на Общността. Това е най-бързо развиващият се сектор на гражданската авиация в Европа, който осигурява многобройни социални и икономически ползи за държавите-членки. Все пак обаче за да се извлече максимална полза от него, трябва да установим подходящото законодателство. Например, в момента липсва надеждна информация за сектора и този дефицит трябва да бъде отстранен по най-бързия начин с оглед управлението, безопасността и сигурността на сектора.
<P>
Комисията трябва да направи ясно разграничение между големите операции на търговските въздухоплавателни средства и самолетите частна собственост. Законодателството трябва да бъде пропорционално на рисковете, предизвикани от различните видове авиация и внимателно по отношение на тежестта на разходите, които поставя върху тях.
<P>
Бъдещият регламент трябва да насърчава и развива индустрията, а не да я ограничава.
<P>
Основание за тревога буди фактът, че по-голямата част от авиацията с общо предназначение и бизнес авиацията остава извън обхвата на Директивата на Комисията за включване на авиационните дейности в схемите за търговия с емисиите от парникови газове. Предвид бързия темп на растеж на сектора смятам, че е налице потребност от изясняване на въздействието му върху околната среда по един или друг начин.
<SPEAKER ID="196" NAME="Mieczysław Edmund Janowski  " LANGUAGE="PL">
Във времена, когато отвсякъде чуваме думата "криза" не е лесно да се говори за устойчивото бъдеще на авиацията с общо предназначение и бизнес авиацията. Затова изказвам благодарност на Luís Queiró за положения от него труд по изготвянето на доклад по темата. Поздравления. Вярвам, че въздушният транспорт може да бъде двигател, който да задвижи световната и европейска икономика. Припомням ви, че преди само 106 години братята Райт извършиха първия моторен и контролиран полет в света (макар и да прелитат само 40 метра) със самолет. Така те поставиха началото на истинската авиация.
<P>
В днешни дни авиацията е високоразвита индустрия, която произвежда "летателни апарати", обзаведени с все по-добър и богат набор от навигационни инструменти. Авиацията обхваща също и целия сложен сектор на навигацията и контрола на полетите, изграждането на наземната летищна инфраструктура, системата за сигурност и прочие. Длъжни сме да си дадем сметка, че в Европа приблизително 50 000 въздухоплавателни средства са в употреба за целите на авиацията с общо предназначение и бизнес авиацията, а близо четири пъти повече малки въздухоплавателни средства и планери се използват за спорт и развлечение. Тези числа са достатъчно красноречиви.
<P>
В контекста на казаното, гарантирането на подходящ капацитет за европейското въздушно пространство и самите летища е въпрос от изключителна важност. Бих искал да насоча вниманието ви към значението на регионалните летища за осигуряване на сближаването на комуникацията в ЕС. Разбира се, когато става дума за развитието на въздушния транспорт, не трябва да забравяме проблемите, свързани с околната среда.
<SPEAKER ID="992" NAME="Eija-Riitta Korhola  " LANGUAGE="FI">
Г-н Председател, разискванията върху авиационната индустрия често пъти се изопачават: съществува твърде голяма предубеденост по проблемите на емисиите от въздушния трафик и хората не са подготвени да видят нейния потенциал. Очевидно, авиацията и въздушният трафик произвеждат емисии, но също толкова очевидно е, че те представляват бъдещето. Това се отнася както до търговския въздушен транспорт, така и до авиацията с общо предназначение и бизнес авиацията.
<P>
Въпреки че законодателството на ЕС за вътрешния пазар третира предимно търговския въздушен транспорт, трябва да отбележим, че въпросите, свързани с авиацията с общо предназначение и бизнес авиацията, показват тенденция да се появяват неочаквано в области като политиката за климата, защитата на околната среда и авиационната безопасност. Когато вземем предвид нарастващото значение на бизнес авиацията в частност, определено трябва да обърнем внимание на тези сектори и да гарантираме тяхната конкурентоспособност.
<P>
Искам да изразя тревогата си по отношение на условията за бизнес в авиацията. Малките и средните летища са от съществено значение за авиацията с общо предназначение и бизнес авиацията. Утвърждаването и модернизацията им трябва да бъдат насърчавани, а държавите-членки - стимулирани да инвестират. Непрекъснатият растеж на бизнес авиацията продължава да претоварва действащите летища.
<P>
От гледна точка на защитата на климата можем да кажем, че въпреки че по-малките въздухоплавателни средства не са включени в бъдещата Система за търговия с емисии, в сектора се разработва механизъм за доброволно определяне на въглеродния отпечатък. Това е знак за потенциал за развитие на въздушния трафик като цяло. Общността трябва да направи всичко във възможностите си да насърчи научните изследвания в посока към създаване на по-иновативни, енергийно по-ефективни и щадящи околната среда въздухоплавателни средства. Целта трябва да бъде само една: постигане на беземисионен въздушен трафик.
