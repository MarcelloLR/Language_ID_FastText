<CHAPTER ID="010-03">
3. Уганда: убийството на David Kato
<SPEAKER ID="443" NAME="Председател">
Следващата точка е разискването по шест предложения за резолюция относно Уганда: убийството на David Kato.
<SPEAKER ID="444" NAME="Ulrike Lunacek">
автор. - (DE) Г-н председател, г-н член на Комисията, госпожи и господа, всички ние бихме искали убитият преди няколко седмици David Kato да е жив и да е тук с нас - както беше през месец ноември миналата година - за да говори за правата на лесбийките и гейовете и за липсата на права на хората с такава ориентация в Уганда, както и да планира с нас какво може да се направи за промяната на това положение. Всички ние бихме предпочели той да е жив, а не да е жертва на жестоко убийство. David Kato работеше в родината си, Уганда, за защита на правата на лесбийките, гейовете, бисексуалните и транссексуалните лица.
<P>
Радвам се, че успяхме да постигнем съгласие между шестте политически групи по тази резолюция, с която осъждаме убийството на David Kato и призоваваме органите на властта, новото политическо ръководство, което ще бъде избрано в Уганда утре, а също и религиозните лидери, да сложат веднъж завинаги край на преследването и насилието срещу лесбийките и гейовете и срещу всички останали малцинства и да допринесат за създаването на възможност лесбийките, гейовете, бисексуалните и транссексуалните лица да живеят свободно и в Уганда.
<P>
Ние в Европейския съюз освен това имаме и отговорността да работим за тези равни права и да почетем паметта на David Kato и останалите хора, които преди него жертваха живота си в борбата за равни права. За тази цел също така е важно баронеса Аштън - нашият върховен представител по въпросите на външните работи и политиката на сигурност - и новосъздадената Европейска служба за външна дейност да работят за същите тези равни права. Например за да се прилага и във всички неевропейски страни Инструментариумът за насърчаване и защита на упражняването на всички човешки права от лесбийките, гейовете, бисексуалните и транссексуалните лица (ЛГБТ).
<SPEAKER ID="445" NAME="Marietje Schaake">
автор. - (EN) Г-н председател, днес разглеждаме неотложна резолюция за правата на ЛГБТ лица в Уганда за трети път през настоящия парламентарен мандат. Предишните два документа представляваха предупреждение и опит да се предотврати случилото се на David Kato, активистът за правата на човека, който беше жестоко убит.
<P>
Ние трябва да осъдим дискриминацията на ЛГБТ лица по света, включително в Европа и дори в Парламента.
<P>
Убийството на David Kato е престъпление, което трябва да бъде цялостно и безпристрастно разследвано. Необходимо е не само извършителите да бъдат изправени пред правосъдието, но и цялостният контекст на нетолерантност, дискриминация и заплахи към ЛГБТ лица трябва да бъде анализиран и променен. Местното издание "Roolling Stone" и членовете на парламента на Уганда изпълниха подстрекателска роля, вместо да защитават гражданите. След убийството на David Kato органите на властта в Уганда са твърде мълчаливи.
<P>
Алиансът на либералите и демократите за Европа отново и отново включва в дневния ред правата на ЛГБТ лица и с подкрепата на всички членове на Парламента настояваме за спазване на човешките права на тези лица - защото точно това са правата на ЛГБТ лица - и ние няма да мълчим.
<P>
Надявам се, че тези членове на Парламента, които понякога се колебаят или дори не им се иска да защитават правата на гейовете, ще размислят и ще проумеят, че убиването на хора никога не е оправдано и трябва да бъде постоянно и недвусмислено осъждано, точно както се отнасяме към нарушаването на правата на малцинствата по света, например на тези на християните.
<P>
Необходимо е Комисията и Европейската служба за външна дейност да използват в пълна степен по отношение на Уганда Инструментариума за насърчаване и защита на упражняването на всички човешки права от лесбийките, гейовете, бисексуалните и транссексуалните лица (ЛГБТ).
<SPEAKER ID="446" NAME="Charles Tannock">
автор. - (EN) Г-н председател, убийството на David Kato е прекият резултат от омразата и враждебността към ЛГБТ общността в Уганда, подстрекавани от определени крайни членове на парламента на тази държава. През миналата година два пъти критикувахме остро възмутителните опити на някои парламентаристи в Уганда да въведат смъртно наказание за привличането между лица от един и същи пол, което те наричат престъпление.
<P>
Неизбежно е в атмосфера на подобен фанатизъм животът на активистите за правата на гейовете да бъде изложен на опасност, какъвто за съжаление се оказа и случаят с David Kato. Той беше запознат с опасностите, свързани с публичната защита на гейовете. Сексуалната ориентация на Kato и редица други лица беше разгласена миналата година от един местен вестник, който публикува техни снимки до срамно заглавие с призив "обесете ги". Сигурен съм, че много от моите избиратели от Лондон са дълбоко обезпокоени от това, че Европейският съюз предоставя финансова помощ на държава, в която подобни отвратителни настроения не само са толерирани, но понякога очевидно са и официално приемани.
<P>
Надявам се, че делегацията на Парламента за връзки с Панафриканския парламент ще обмисли внимателно какви действия може да предприеме, за да даде израз на нашия гняв и отвращение от убийството на г-н Kato, а в по-общ смисъл, за да подчертае, че на продължаващия ангажимент и финансовата помощ на ЕС за африканските държави трябва бъде отговорено с напредък по основните права на човека в този континент.
<SPEAKER ID="447" NAME="Marie-Christine Vergiat" LANGUAGE="FR">
Г-н председател, в момента се занимаваме с третата резолюция на Европейския парламент през този парламентарен мандат относно дискриминацията срещу общността лесбийки, гейове, бисексуални и транссексуални (ЛГБТ) лица в Уганда. Днес по-конкретно разглеждаме случая с г-н David Kato, чието убийство беше категорично осъдено от много НПО и международни органи. Г-н Kato всъщност беше символ на борбата срещу хомофобията в неговата страна и по-конкретно на отхвърлянето на законопроекта "Бахати", който отива твърде далеч в атаката срещу хомосексуалността, тъй като предвижда присъди, достигащи до доживотен затвор и дори смъртно наказание. Ние трябва да почетем David Kato, но трябва също така да помислим за всички тези, чиито фотографии, имена и адреси бяха публично опозорени от един отвратителен вестник, чието име дори не искам да споменавам. Атмосферата по отношение на ЛГБТ общността е неприемлива и се влошава още повече от религиозните органи, и по-конкретно от близките до държавния глава евангелистки фундаменталисти.
<P>
Съвсем скоро в Уганда ще се проведат президентски избори. Въпреки че има осем кандидати, настоящият президент вече заяви, че е уверен в преизбирането си и обяви, че ще хвърли в затвора всеки, който протестира срещу изборите. Тези избори несъмнено са възможност да се напомни на Уганда за задълженията й по отношение на правата на човека, да й се каже, че борбата срещу дискриминацията от всякакъв вид, включително срещу ЛГБТ лица, представлява неразделна част от тези универсални ценности, както и че следва заедно да отговорим на призива на г-н Бан Ки Мун за превръщане на декриминализирането на хомосексуалността във всеобща борба за права на човека.
<SPEAKER ID="448" NAME="Seán Kelly">
в качеството на заместник на автора. - (EN) Г-н председател, за тези от нас, които живеят в развития свят, е много трудно да схванат пропастта между нас и региона на юг от пустинята Сахара по отношение както на начина на мислене, така и на живеене.
<P>
Случаят с David Kato е пример за това. Той е човекът, смятан за баща на движението за права на човека в Уганда. Като основател на групата Сексуални малцинства Уганда, той беше обект на нападки от едно местния таблоид "Rolling Stone" и спечели съдебно дело срещу него. Редакторът на това издание твърдеше, че преследването и екзекуциите на хомосексуалисти трябва да продължат. Така и стана, David Kato беше убит на 26 януари.
<SPEAKER ID="449" NAME="Michael Cashman">
автор. - (EN) Г-н председател, винаги е тъжно, когато се налага да приемаме резолюция във връзка със смъртта на защитник на правата на човека.
<P>
За мен това е още по-тъжно, тъй като подобно на други мои колеги в Парламента аз се срещнах с него, когато той дойде в Парламента, за да настоява за предприемане на действия от името на хората в Уганда.
<P>
Като човек с гей ориентация бих искал лично да благодаря на този Парламент за начина, по който се обедини относно тази резолюция, за да заяви, че омразата срещу лесбийките, гейовете и бисексуалните лица, както и ограничаването на човешките им права е напълно неприемливо.
<P>
Да въздадем справедливост за David Kato означава не само да гарантираме, че виновниците ще бъдат изправени пред правосъдието за престъплението, което са извършили - безсмислено убийство на един млад човек. Истинският проблем е, че в континента Африка, както г-н Tannock много правилно каза, по въпросите, свързани с правата на човека и гражданските свободи, сме дали на нашите колеги прекалено голяма свобода, що се отнася до тези толкова важни неща. Най-доброто нещо, което може да излезе от това, е колониализмът, който наложихме чрез нашето законодателство, а понякога и чрез религията ни, може наистина да доведе до отхвърлянето на закона, съществуващ в 38 страни, който криминализира хомосексуалността и слага край на смъртното наказание в Сомалия, Мавритания, Судан и Северна Нигерия.
<P>
Това би било паметник не само на David Kato, един гигант сред пигмеи, които проповядват предразсъдъци и преследване. Това също така би било паметник на този Парламент, който говори силно в защита на тези, които нямат глас.
<SPEAKER ID="450" NAME="Corina Creţu" LANGUAGE="RO">
Г-н председател, истински вярвам, че обсъждането на нарушенията срещу правата на сексуалните малцинства в Уганда следва да отиде по-далеч от критикуването им. Трябва да разгледаме внимателно ефективността на мерките, които предприемаме в подкрепа на правата на човека, и да проучим степента на принос на европейската дипломация за всичко това.
<P>
През декември приехме резолюция срещу наказанията, налагани на хомосексуални лица в Уганда, и подбуждането към престъпления срещу тяхната общност, която е стигматизирана заради сексуалната ориентация на членовете си. Отвращавам се от това ужасно престъпление, но в същото време се отвращавам и от нежеланието на европейските институции и държавите-членки на Европейския съюз за прибягване до инструментите за убеждаване и натиск, с които те разполагат. Считам, че е удачно да поискаме категорично от органите на властта в Уганда да гарантират спазването на основните права, да проведат едно честно разследване на този случай и да не допускат други подобни случаи. Също така мисля, че е необходимо да предупредим Комисията да се ангажира много по-активно със защитата на правата на човека.
<SPEAKER ID="451" NAME="Alexandra Thein">
от името на групата ALDE. - (DE) Г-н председател, госпожи и господа, днес ще приемем нашата трета резолюция срещу криминализирането на хомосексуалността в Уганда. В рамките на много кратък период от време гейовете бяха обявени за законен обект на преследване в Уганда. Засегнати са дори децата и непълнолетните лица. Всичко това се дължи на безотговорните действия на една базирана в Съединените щати християнска секта и призива на един местен вестник, "Rolling Stone", за обесване на сто души, чиито имена изданието публикува, обявявайки ги за гейове.
<P>
Към днешна дата David Kato - един от хората, чиито имена бяха публично оповестени от вестника - вече е убит по жесток начин на обществено място. Всъщност ние точно това се опитвахме да предотвратим с последната си резолюция. Призоваваме Уганда, на първо място, да проведе независимо разследване на убийството на David Kato, а не просто да арестува някого за това престъпление. Второ, призоваваме Уганда да завежда съдебни дела срещу онези, които настояват за публични убийства на лицата с гей ориентация. Също така призоваваме Уганда да направи изменения в законодателство си.
<SPEAKER ID="452" NAME="Raül Romeva i Rueda" LANGUAGE="ES">
Г-н председател, бих искал да изразя и моята скръб, вълнението си и преди всичко възмущението си от убийството на David Kato, и да кажа, че онова, което е нужно да направим сега, е да демонстрираме ясна решимост и твърда воля за борба не само с този тип убийства, но и срещу обидите и всякакъв вид дискриминация, основаваща се на сексуална ориентация.
<P>
В Африка хомосексуалността е законна само в 13 държави и представлява наказуемо деяние в 38 държави. Това е неприемливо и - нещо повече - като Европейски съюз ние трябва да се борим срещу него както с политически, така и с икономически средства. Не трябва да забравяме, че в крайна сметка ние също така имаме възможността да допринасяме, от икономическа гледна точка, за борбата с този тип мерки.
<P>
Преследването, основано на сексуално ориентация, също така следва да се счита за важен компонент при кандидатстване за статут на бежанец и за правото на защита от страна на Европейския съюз и от държавите-членки, които, за съжаление, понастоящем не предоставят това право.
<P>
Ако имахме тази възможност в случая с David Kato, може би сега нямаше да скърбим за загубата му. Колко пъти още в бъдеще ще се налага да сме в траур.
<SPEAKER ID="453" NAME="Ryszard Czarnecki" LANGUAGE="PL">
Г-н председател, мисля, че положение, при което говорим за Уганда вече три пъти за 14 месеца и за втори път в рамките само на няколко месеца, е крайно обезпокоително. Съгласен съм с предишните оратори, че всъщност не става дума за човешките права само на една група, а за правата на човека в Уганда като цяло, тъй като всички малцинства там са изправени пред изключителни предизвикателства. Мисля, че е особено важно за Европейския парламент да изрази отново позицията си. Приветствам факта, че представители на различни политически групи обсъждат заедно този въпрос и на практика говорят с един глас, макар, разбира се, да поставят ударението на различни места. Правата на човека изобщо не се спазват в Уганда, особено правата на тази група лица. Ето защо следва специално да защитаваме тази група. Ние следва също така да защитаваме правото на свободна политическа дейност и следва също така да подчертаем, в този контекст, правата на защитниците на правата на човека.
<SPEAKER ID="454" NAME="Joanna Senyszyn" AFFILIATION="S&amp;D">
(PL) Г-н председател, жестокото убийство на David Kato, един от най-известните защитници на правата на човека в Уганда, е резултат на омразата към лицата с хомосексуална ориентация. Дори ако убиецът бъде наказан, атмосферата на омраза ще остане утвърдена от закона, обричащ на дискриминация ЛГБТ лица. Хомосексуалността е престъпление в 38 африкански държави, като в четири от тях за нея се постановява смъртно наказание.
<P>
Европейският съюз активно подкрепя демократичните промени в Африка. Не трябва да позволяваме правата на човека да се нарушават по този драстичен начин. Колко още кръв трябва да се пролее, колко още хора трябва да умрат, преди международната общност да може да предизвика изменение в нарушаващото правата на човека законодателство в Африка? Необходимо е също така да се разгледа ролята на църквата, която вместо да насърчава любовта и мира, насърчава омразата срещу лицата с хомосексуална ориентация, като проповядва абсурдната доктрина, че хомосексуалността е сериозно заболяване, което е необходимо да бъде лекувано.
<SPEAKER ID="455" NAME="Nicole Sinclaire" AFFILIATION="NI">
(EN) Г-н председател, бих искала да взема думата по един процедурен въпрос преди да направя изказването си. За трети път вече ни се обещава време за изказване, но след това не сме включени в списъка. Това че сме независими членове на Парламента не означава, че нямаме право да изкажем мнението си.
<P>
Преди да премина към изказването, което искам да направя, бих искала да изразя възхищението си към покойния David Kato за смелата му работа в Уганда за защитата не само на собствените му права, но също и на правата на други ЛГБТ лица в Уганда, а всъщност и в Африка. Наистина е много тъжно, че макар той да посети Парламента през месец октомври миналата година, ние очевидно не се вслушахме в предупрежденията му - не направи това и международната общност - и той беше убит.
<P>
Намирам за невероятно това, че Европейският съюз продължава да предоставя помощ на Уганда. Иска ми се да се надявам, че след изборите през следващите няколко дни ще преразгледаме това. Надявам се, ще прекратим изцяло помощта си, ако не бъде обявена амнистия за лицата, които са били обект на съдебно преследване за нарушения на закони, насочени срещу ЛГБТ лица.
<P>
Бих искала само да кажа още нещо накрая. Много е жалко, че настоящото унгарско председателство на Европейския съюз реши да забрани гей парада, насрочен за този юни. Какво послание изпраща това... ?
<P>
(Председателят отнема думата на оратора)
<SPEAKER ID="456" NAME="Председател">
Г-жо Sinclaire, информираха ме, че служителите Ви не са направили уведомление относно Вашето време за изказване. Ако те могат да предоставят доказателство за подобно уведомление, аз лично Ви уверявам, че ще разгледам внимателно този случай. Лично ще се занимая с това, ако ми дадете доказателство за уведомлението.
<SPEAKER ID="457" NAME="Sergio Paolo Francesco Silvestris" AFFILIATION="PPE">
(IT) Г-н председател, г-н член на Комисията, госпожи и господа, убийството на David Kato беше посрещнато със строго и решително осъждане от европейските институции.
<P>
Не трябва да забравяме, че този акт на насилие представлява само елемент от една по-мащабна картина, в която културните, етническите и религиозните малцинствени групи страдат от дискриминация в различни части на света. Само преди няколко седмици ние приехме неотложна резолюция, с която осъждаме случилото се с християните копти в Александрия, Египет, които бяха жестоко убити само защото са искали да изповядват вярата си свободно и почтително.
<P>
Поглеждайки отвъд правата на гейовете, виждаме, че Уганда е крайно уязвима държава, жертва на финансови спекулации на определени сили, заинтересовани от извличането на печалби от слабостта й. Еввропейският съюз следователно трябва да посвети вниманието си на Уганда, така че тази държава да може да извлече ползи от способността ни да насърчаваме демокрацията в страни извън Европейския съюз.
<SPEAKER ID="458" NAME="Anneli Jäätteenmäki" AFFILIATION="ALDE">
(EN) Г-н председател, омразата към и нарушенията на човешките права на сексуалните малцинства продължават в световен мащаб. Неотдавнашната новина за убийството на David Kato в Уганда е поредният тъжен пример за дискриминацията и жестокостта, с която се сблъскват сексуалните малцинства.
<P>
Убийството на г-н Kato трябва да бъде цялостно разследвано и отговорното лице или лица да бъдат изправени пред правосъдието. Имаше съобщения, че определени източници, включително таблоида "Rolling Stone", публично са призовавали към убийството на г-н Kato. Тези обвинения е необходимо да бъдат разследвани.
<P>
Трябва да кажа, че бях ужасена от коментарите на министъра по въпросите на етиката и морала на Уганда, който обяви, че хомосексуалистите могат да забравят за правата на човека.
<SPEAKER ID="459" NAME="Róża, Gräfin von Thun und Hohenstein" AFFILIATION="PPE">
(PL) Г-н председател, когато мисля за Уганда, мисля колко много е страдала тази страна от времето на Иди Амин досега и каква голяма част от правата на човека все още се нарушават там, и съм благодарна на всички мои колеги, които толкова усърдно обръщат внимание на това. Струва ми се, че докато се занимаваме с тази тема, следва също така да поговорим и за езика на омразата и до какво може той да доведе. Защото в крайна сметка именно езикът на омразата (таблоидът, публикувал фотографиите на г-н Kato) стана причина за това ужасяващо убийство. Езикът на омразата се използва и тук, в Европейския съюз. Има интернет сайтове, като например Redwatch, които съобщават имената, а понякога дори и адресите на хората с различна сексуална ориентация, различна религия или различен светоглед. Всъщност тези интернет сайтове открито подтикват към насилие срещу малцинствените групи. Ние трябва да защитаваме правата на човека и сигурността на малцинствата по целия свят, но също така трябва да правим това и тук, в Европейския съюз.
<SPEAKER ID="460" NAME="Сийм Калас">
заместник-председател на Комисията. - (EN) Г-н председател, нека започна с отдаване на почит на починалия David Kato. David Kato беше смел защитник на правата на човека и безстрашен активист по правата на ЛГБТ лица.
<P>
Като един от гласовете на борбата за права на ЛГБТ лица, животът му беше изложен на опасност. На 2 октомври 2010 г. името и снимката на David Kato, заедно с имената и снимките на други предполагаеми ЛГБТ лица, бяха публикувани от угандийския таблоид "Rolling Stone" под заглавието "Обесете ги", с което животът на тези хора безсъвестно беше изложен на опасност.
<P>
Г-н Kato постигна успех, като спечели съдебното дело срещу този вестник. На 3 януари съдът постанови, че вестникът е нарушил конституционните права на неприкосновеност на личния живот и на сигурност и присъди обезщетения за нанесени вреди на тримата ищци.
<P>
Това беше последният успех на Kato. Европейският съюз, с посредничеството на ръководителите на мисиите си в Уганда, изрази възмущението си и призова властите в Уганда да разследват активно убийството на David Kato и да направят така, че виновниците за това ужасно деяние да бъдат изправени пред правосъдието.
<P>
Смъртта на David Kato е голяма загуба за световната общност на защитниците на правата на човека и за Уганда. Тя ни напомня за опасното положение, в което се намират ЛГБТ лицата в Уганда, а и другаде по света. Веднага след смъртта на г-н Kato на 28 януари, друг вестник, "Red Pepper", публикува скандална статия, съдържаща крайно обидни твърдения за хомосексуалистите. Временно беше отложено приемането на проектозакона за борба с хомосексуализма, който беше внесен в парламента на Уганда, но той може да бъде предложен отново след формирането на новия парламент на предстоящите избори в тази страна.
<P>
Становището на ЕС относно правата на ЛГБТ лица е много ясно. Криминализирането на хомосексуалността, предвидено в проектозакона за хомосексуалността в Уганда, влиза в противоречие с международните стандарти за правата на човека. Проектозаконът противоречи и на подкрепяната от ЕС Декларация на ООН относно сексуалната ориентация и половата идентичност от 18 декември 2008 г.
<P>
Ръководителите на мисии на ЕС неколкократно повдигаха този въпрос пред правителството на Уганда на най-високо равнище: пред президента, министър-председателя, министъра на външните работи, министъра на правосъдието и угандийския комитет по правата на човека.
<P>
На 9 февруари Работната група по правата на човека, която събира заедно няколко партньори в Уганда, покани защитниците на правата на човека да предоставят актуализирана информация за действията, предприети от ЛГБТ общността - и от останалите защитници на правата на човека - след смъртта на г-н Kato.
<P>
На 3 февруари Делегацията на ЕС, заедно с десет държави-членки на ЕС с представителства в Уганда и Норвегия, стартираха местната стратегия за прилагане на Насоките на ЕС относно защитниците на правата на човека. Стратегията излага по един практически начин как мисиите на ЕС и Норвегия могат да работят, за да подпомагат и оценяват работата на защитниците на правата на човека, включително на ЛГБТ активисти.
<P>
ЕС планира да продължава при всеки удобен случай по време на диалога си с правителството да изразява загрижеността си по отношение на проектозакона за борба с хомосексуализма и други случаи на преследване на ЛГБТ лица в Уганда. Освен това ЕС ще продължи да оказва подкрепа на местните правозащитни организации в усилията им да променят нагласите в Уганда. Делегацията на ЕС в скоро време ще проведе среща с организация, защитаваща защитниците на правата на човека, за да обсъди начините за подкрепа на нейната работа за ЛГБТ активисти.
<SPEAKER ID="461" NAME="Председател">
Разискването приключи.
<P>
Гласуването ще се проведе веднага.
<P>
Писмени изявления (член 149)
<SPEAKER ID="462" NAME="Monica Luisa Macovei" LANGUAGE="RO">
С голяма загриженост научих за смъртта в Уганда на активиста за правата на човека и за правата на ЛГБТ лица, David Kato Kisule. В Парламента вече осъдихме криминализирането на доброволните полови контакти между между пълнолетни от един и същи пол и законопроекта "Бахати", който предвижда по-сурови наказания за това, достигащи до смъртна присъда. Убийството на David Kato Kisule доказва, че е налице голяма и реална опасност омразата и дискриминацията да вземат човешки жертви. Приветствам изявленията, направени от президента Барак Обама и държавния секретар Хилъри Клинтън, които осъдиха убийството на David Kato Kisule и изтъкнаха усилията му за създаване на възможност за достоен живот в Уганда независимо от сексуалната ориентация и половата идентичност. Споделям настроенията на тези, които призовават Европейската комисия и Съвета да предприемат бързи и ефективни действия за осъждане и прекратяване на тази дискриминация в съответствие със закона и на практика.
<SPEAKER ID="463" NAME="Kristiina Ojuland" AFFILIATION="ALDE">
в писмена форма. - (EN) Г-н председател, г-н заместник-председател на Комисията, убийството на David Kato Kisule е огромна трагедия за семейството и приятелите му, а също така и голяма загуба за движението за права на човека и права на ЛГБТ лица в региона на юг от пустинята Сахара. Считам за поразително това, че властите в Уганда се отнасят с подчертано безразличие към това ужасно деяние. Мъченичеството на David Kato и дискриминацията срещу ЛГБТ малцинства не трябва да бъдат подминавани с мълчание от органите на властта в тази държава.
<P>
Усилията на David Kato щяха да се окажат напразни, в случай че законопроектът "Бахати" за борба с хомосексуалността беше приет от парламента на Уганда, без да срещне твърда международна реакция. Европейският съюз трябва да окаже натиск върху органите в Уганда за декриминализиране на хомосексуалността и отказ от използването на смъртно наказание при всякакви обстоятелства.
<P>
Уганда трябва да изпълнява задълженията си съгласно международното законодателство и споразумението Котону, което обвързва Уганда да предоставя защита на всички лица - независимо от сексуалната им ориентация или полова идентичност - срещу заплахи и насилие. Би било сериозно нарушение, ако правителството на Уганда или съдебната система сами насърчават такова насилие. Европейският съюз и държавите-членки трябва да се възползват от условията, поставени за предоставяне на помощ за развитие, и да престанат да спонсорират подобни правителства.
