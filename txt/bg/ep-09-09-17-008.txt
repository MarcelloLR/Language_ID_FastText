<CHAPTER ID="008">
Положението в Тайван след скорошния тайфун (разискване) 
<SPEAKER ID="218" NAME="Председател">
Следващата точка е изявлението на Комисията относно положението в Тайван след скорошния тайфун.
<SPEAKER ID="219" NAME="Меглена Кунева">
член на Комисията. - (EN) Г-н председател, преди всичко, позволете ми да изразя съчувствието си към хората в Тайван, които пострадаха от тайфуна "Моракот" и страдат от последствията от него. Механизмът на Европейската общност за гражданска защита допринесе към общото усилие за подпомагане и показа солидарността на Европа с населението на Тайван.
<P>
На 7 август 2009 г. Тайван беше връхлетян от тайфуна "Моракот", който причини големи наводнения и кални свлачища. Повече от 150 души загинаха, а десетки хиляди бяха принудени да напуснат домовете си. Транспортната инфраструктура, включително пътища и мостове, беше повредена и комуникационните връзки бяха прекъснати. Около 700 000 домове останаха без питейна вода. На 12 август 2009 г. Тайван поиска международна помощ. В отговор на това Европейската комисия приведе в действие механизма на Общността за гражданска защита. Механизмът подпомага и координира държавите-членки при оказването на помощ в натура по време на големи бедствия.
<P>
Европейската комисия изпрати в Тайван екип за оценка и координиране, който да оцени потребностите и да съдейства на правителството в неговите усилия за подпомагане. Екипът проведе няколко мисии за оценка в засегнатите райони, споделяйки своите констатации и препоръки с местните органи и с международните партньори. Екипът, сформиран съгласно механизма, подпомогна и доставянето на помощ в натура, като оборудване за пречистване на водата, дарено от Швеция и Полша, което беше предоставено на най-засегнатите области в Тайван.
<P>
Бързата доставка на тази помощ даде материален израз на европейската солидарност. Присъствието на европейския екип на място също беше възприето положително. Механизмът на Европейската общност за гражданска защита е очевиден знак за европейската солидарност с държавите в целия свят и аз съм убедена, че той ще продължи да укрепва и да става все по-ефективен.
<P>
Природни бедствия могат да засегнат всяка държава в света. Те често нанасят тежки човешки, икономически и природни щети. Поради изменението на климата, много е вероятно в бъдеще да сме изправени пред повече катастрофи. В този смисъл солидарността с други държави, пострадали от бедствие, остава един от стълбовете на европейската политика за управление на бедствия. С нетърпение очаквам да продължим да работим с Европейския парламент, за да сме сигурни, че европейските инструменти за управление на бедствия са подходящи за целта.
<SPEAKER ID="220" NAME="Thomas Mann" LANGUAGE="DE">
Г-н председател, госпожи и господа, на 8 август Тайван беше разтърсен из основи. Тайфунът "Моракот" помете острова с необуздана сила и остави след себе си 750 човешки жертви. Хиляди изгубиха имуществото си и големи площи земя бяха опустошени. Щетите възлизат на повече от 2,5 млрд. евро. Възстановяването на тежко пострадалата инфраструктура ще отнеме месеци. Като знак за нашата солидарност ние, европейците, пожелахме да подкрепим тайванския народ, като му окажем помощ след бедствието.
<P>
Г-жо Кунева, групата на Европейската народна партия (Християндемократи) подкрепя подетите от Европейската комисия инициативи. Необяснимо е, че тайванските посолства бяха инструктирани да отказват всяка чуждестранна помощ. Това предизвика много критики, а на 13 август доведе до така необходимите корекции в напълно несполучливата програма за управление на кризи. Скоро след това министър-председателят Liu Chao-shiuan подаде оставка.
<P>
Друга причина за раздразнение беше посещението на Далай Лама в Тайван за няколко дни през септември. Той просто искаше да се помоли за жертвите заедно с оцелелите. Съчувствието винаги е било посланието на възторжено приветстваните изказвания и книги на Далай Лама. Китайското правителство отново шумно протестира и предизвика огромно напрежение. Възмутително е, че Пекин отново превърна един чисто хуманитарен акт на Далай Лама в политически въпрос. Тайван трябва да се запита на чия страна е в действителност. Президентът Ma Ying-jeou позволи на лауреата на Нобелова награда за мир да влезе в държавата едва след сериозни протести от страна на собствения му народ.
<P>
Г-жо член на Комисията, ние трябва да засилим диалога си с Тайван по хуманитарните въпроси, но също така и по въпроса за нашите основни ценности. Демокрацията, правата на човека и солидарността са неделими дори в тази нововъзникваща азиатска държава.
<SPEAKER ID="221" NAME="Victor Boştinaru">
от името на групата S&D. - (EN) Г-н председател, преди всичко, позволете ми да изразя искрената си печал по повод огромната трагедия, която сполетя Тайван на 8 август и по-специално за всички хора, убити от невероятната опустошителна мощ на това голямо бедствие.
<P>
"Моракот" беше най-смъртоносният тайфун, връхлитал Тайван в последните почти 50 години, който опустоши острова в началото на август и взе около 700 човешки жертви - загинали или в неизвестност, принуди хиляди да се евакуират и погреба стотици селски домове в калните свлачища.
<P>
По този повод Китай показа голяма чувствителност, като незабавно изпрати помощ, за да подпомогне тайванските жертви. Не само китайското правителство беше готово да помага на острова, но и частни дружества и организации от различно естество, включително Асоциацията за отношенията между двата бряга на Тайванския проток и Обществото на червения кръст на континента.
<P>
Китайският народ също осигури помощ, като организира прояви за набиране на средства за подпомагане на острова след бедствието.
<P>
Според последните данни континентален Китай досега е дарил за жертвите на тайфуна около 1 млрд. китайски юана, което се равнява на почти 150 млн. щатски долара. Важна роля в тази ситуация изиграха няколкото стотици сглобяеми къщи, изпратени от Китай в Тайван, за да предоставят покрив за тези, които са изгубили жилищата си.
<P>
Искам да подчертая факта, че Европейският съюз, подкрепящ принципа за "единен Китай", приветства помощта, която Китай предостави на Тайван по този трагичен повод, защото това показва подобряване на отношенията между двете територии, а е ясно, че подобряването на тези отношения може да доведе до по-голяма стабилност в региона.
<P>
Мисля също така, и с това приключвам, че предвид мащаба на бедствието, Европейският съюз следва да се възползва от една от своите основни ценности - солидарността - и да предложи на Тайван допълнителна материална и финансова помощ, за да помогнем в мащабната задача по възстановяването.
<SPEAKER ID="222" NAME="Charles Tannock">
от името на групата ECR. - (EN) Г-н председател, опустошението и разрушенията, причинени от тайфуна "Моракот", за дълго ще останат в съзнанието ни, но много хора в Тайван ще трябва да живеят с последствията от трагедията години наред. Повече от 700 души загубиха живота си, а хиляди други са изправени пред големи разрушения.
<P>
Тайванското правителство с президента Ма реагира бързо, като изпрати войници в най-тежко засегнатите населени места и области и поиска помощ от международната общност. Шведското председателство на Европейския съюз и Комисията заслужават поздравления за работата си за привеждането в действие на механизма на Общността за гражданска защита. Сега наистина се надявам, че Комисията ще се ангажира с дългосрочна помощ за Тайван за пълното възстановяване на неговия народ и икономика и за реконструиране на инфраструктурата.
<P>
Не се съмнявам, че тайванският народ и правителството на Тайван са благодарни за солидарността и помощта на ЕС. Още повече, като председател на групата в ЕП за приятелство с Тайван, аз очаквам да се запозная с най-новите промени в положението следващия месец, когато ще оглавя делегация от членове на ЕП в Тайван.
<P>
В резултат на изменението на климата бедата, сполетяла Тайван, може да стане все по-често срещано явление както в Тайван, така и по света. Ето защо от основно значение е да се даде възможност на Тайван, като остров, уязвим от такива метеорологични явления, и като важна световна икономически сила, да участва пълноправно и с достойнство в съответните международни организации, не само в тези, свързани с времето и изменението на климата. По-специално, Тайван следва да бъде допуснат да участва в Рамковата конвенция на ООН по изменение на климата и Световната метеорологична организация.
<P>
Както Съветът, така и Комисията сега подкрепят пълноправното участие на Тайван в структурите на ООН и аз се надявам, че те ще се възползват от възможността, която се открива пред Тайван в резултат от това бедствие, за да насърчат включването му в тези структури.
<SPEAKER ID="223" NAME="Fiorello Provera" LANGUAGE="IT">
Г-н председател, госпожи и господа, освен да предложа своето съчувствие и подкрепа за народа на Тайван, бих искал да подчертая навременността на хуманитарните усилия на Европейския съюз в тази трагедия.
<P>
Комисията изигра своята роля и много държави-членки изпратиха помощ или екипи от специалисти. Самата Китайска народна република помогна на тайванските органи и това е жест, който аз считам за много важен. Ако ние искаме обаче да предоставим на тайванските органи и на държавите от региона структурна помощ, за да се справят със заплахи от такъв характер в бъдеще, Европейският съюз трябва да подкрепи приемането на Тайван като наблюдател в Световната метеорологична организация и в Рамковата конвенция на ООН по изменение на климата.
<P>
Приемането на Тайван като наблюдател в други международни секторни организации, като Световната търговска организация, вече даде някои добри резултати и в този случай също приемането на Тайван би могло да бъде практическа форма на превенция и в бъдеще би могло да ограничи риска за 23 милиона жители на острова и за региона като цяло.
<SPEAKER ID="224" NAME="Astrid Lulling" AFFILIATION="PPE">
(FR) Г-н председател, Тайван се надига след страшно природно бедствие без прецедент в страната за последните 50 години. Наш дълг е не само да изразим нашата солидарност, но и активно да участваме във възстановяването на опустошените части от острова.
<P>
За щастие, след връхлитането на тайфуна "Моракот" Комисията и Съветът показаха своето желание да помогнат. Сега настойчиво ги призовавам да предоставят конкретната помощ, от която се нуждаят правителството и народът на тази държава, защото трябва да се свърши огромна работа. Подходящите инструменти са налице на равнище Европейски съюз. Те следва да бъдат пълноценно използвани.
<P>
Това бедствие още веднъж поставя въпроса, споменат вече от някои мои колеги, за участието на Тайван в различни агенции на ООН. По принцип институциите на ЕС насърчават това, но е крайно време да се предприемат действия за промяна на статуквото. Тайванските органи нямаха достъп до метеорологичната информация, показваща колко сериозен е бил тайфунът. Това е неприемливо. От жизненоважно значение е Тайван да се присъедини към Рамковата конвенция на ООН по изменение на климата и така да е в състояние да избегне най-лошото, тъй като няма никакво съмнение, че в бъдеще ще има и други атмосферни депресии.
<P>
Аз съм председател на сдружението Тайван - Люксембург и наистина трябва да кажа, че не бива повече да бъдем притискани от изнудването на комунистически Китай по въпроса за нашите отношения с Тайван. Кристално ясната подкрепа на Комисията и на Съвета по този въпрос е изключително важна.
<SPEAKER ID="225" NAME="Kriton Arsenis" AFFILIATION="S&amp;D">
(EL) Г-н председател, г-жо член на Комисията, госпожи и господа, аз искам да изразя дълбоката си скръб по повод хуманитарната трагедия в Тайван и да кажа, че като Европейски съюз ние трябва да помагаме по всеки възможен начин.
<P>
Сега знаем, че 640 души бяха убити от тайфуна "Моракот", а повече от 192 души са в неизвестност. Едно кално свлачище изтри от картата цяло село и уби стотици хора. Нищо от това обаче не стана случайно. То беше предшествано от продължителна суша, която намали капацитета на почвата да поглъща дъждовете.
<P>
Сушата, наводненията и бързото увеличаване на екстремните метеорологични ситуации настъпват все по-често поради изменението на климата. Тайфун се формира в морски райони с температура на повърхността 27 οC. Покачването на температурите значително ще увеличи както броя на тайфуните, така и техния интензитет. Към днешна дата 120 милиона души живеят в области, засегнати от тайфуни. Между 1980 г. и 2000 г. има 250 000 жертви на тайфуни.
<P>
Поради всички тези причини сърцата ни трябва да бъдат в Копенхаген, където през декември ще решаваме дали всяка от нашите държави ще защитава отделно своите временни, краткосрочни интереси, или всички заедно ще се борим за планетата, нашия дом, за противодействие на изменението на климата.
<P>
Ще спрат ли развитият и развиващият се свят да допринасят за бедствия като това в Тайван? Ако е така, необходими са действия. Трябва да се обвържем с обещанието, че ще поемем необходимите ангажименти за намаляване на вредните емисии, за да предотвратим покачването на температурите с над 2 οC. Също така трябва да бръкнем в джоба си и да осигурим финансова помощ за развиващия се свят, така че той да стане част от решението и да помогне за борбата с изменението на климата.
<P>
Ние сме развиващият се свят, причинил изменението на климата. Ние сме тези, които замърсяват, и съгласно принципа "който замърсява, плаща", който самите ние приехме, трябва да платим. Трябва да платим, като предоставим финансова помощ на развиващите се страни.
<SPEAKER ID="226" NAME="Bastiaan Belder" AFFILIATION="EFD">
(NL) Г-н председател, това беше бедствие безпрецедентно по мащаб за Тайван. Голяма е трагедията в планините. Изчезнаха цели села и около хиляда души се считат за загинали или безследно изчезнали. Хиляди оцелели, а може би и повече, засега са настанени във военни лагери. Така Menno Goedhart, върховният представител в Тайван от моята родина - Нидерландия - описва опустошителното въздействие на тайфуна "Моракот". Преди всичко искам от трибуната на Парламента да изразя съчувствието си към правителството и гражданите на Тайван.
<P>
В допълнение към практическата помощ, която Menno Goedhart понастоящем предлага на своите тайвански приятели, и като оценявам направеното от страна на Европа, все пак искам да задам някои въпроси на Комисията относно заздравяването на отношенията между Европа и Тайван. Преди всичко, през следващия месец Комисията ще внесе предложение за облекчаване на визовия режим за тайванските граждани. Обединеното кралство и Ирландия вече дадоха добър пример в това отношение. На второ място, един неотдавнашен европейски доклад много ясно показа, че това ще донесе големи ползи при договарянето на мерки за разширяване на търговията както за Тайван, така и за Европейския съюз. Съгласна ли е Комисията с такова неотложно решение?
<P>
И накрая, г-н председател, искам да предложа пълна подкрепа на онези свои колеги, които вече приведоха доводи за прекратяването на неописуемата международна изолация на Тайван. Такава изолация е наистина непоносима, особено когато става дума за живота на хора, където и да са те.
<SPEAKER ID="227" NAME="Ville Itälä" AFFILIATION="PPE">
(FI) Г-н председател, на 8 август Тайван бе сполетян от хуманитарна катастрофа в огромен мащаб. Инцидентът взе тежка жертви, а икономическите щети бяха безмерни. Сега е време ние да помогнем. Време е да покажем солидарност с гражданите на Тайван. Трябва да покажем състрадание, но освен това трябва да окажем и финансова подкрепа и, както каза членът на Комисията, сега трябва да одобрим инструменти за управление на кризи. Сега трябва да предоставим на тайванците цялата възможна човешка помощ. Искам също така да изразя подкрепата си за идеята за дългосрочна помощ за Тайван, предложена от г-н Tannock, за да постигнем възможно най-добри резултати, а също и да покажем, че и те са човешки същества и преди всичко - наши приятели.
<SPEAKER ID="228" NAME="Janusz Władysław Zemke" AFFILIATION="S&amp;D">
(PL) Бих искал да благодаря на члена на Комисията за информацията. Моят въпрос обаче е от малко по-различно естество. Съвсем скоро Тайван беше сполетян от трагедия. Ние обаче добре знаем, че в миналото е имало много подобни бедствия и че още повече ще има в бъдеще. Ето защо искам да задам на члена на Комисията следния въпрос. Има ли Европейският съюз и по-специално Комисията действащи стандартни процедури за справяне с подобни ситуации? Има ли пакет от спешни действия или разпоредби за конкретни държави? Има ли също така дългосрочен план за действие?
<P>
Мисля, че ще бъде жалко при такива трагедии да реагираме по различни начини в зависимост от положението в различните държави. Мисля, че както в случая с военните сили, трябва да въведем определени стандартни процедури за кризисни ситуации. Това са моите въпроси към члена на Комисията.
<SPEAKER ID="229" NAME="Johannes Cornelis van Baalen" AFFILIATION="ALDE">
(NL) Г-н председател, групата на Алианса на либералите и демократите за Европа, както много групи в този Парламент, съчувства на населението на Тайван и ние сме доволни, че Комисията реагира по този начин. Комисията трябва да продължи по този път. Големият проблем обаче, заедно с хуманитарната катастрофа, е разбира се, изолацията на Тайван. Съвсем възможно е да се поддържа принципът за "Единен Китай" и в същото време да се установят добри работни отношения с Тайван. Тайван лесно може да поеме своята роля като наблюдател в Световната здравна организация. Същото се отнася и за Световната метеорологична организация и Рамковата конвенция на ООН по изменение на климата. Всичко това е възможно и не е пречка пред принципа за "Единен Китай". Съгласен съм с г-н Belder що се отнася до облекчаването на визовия режим, а също и с добрите думи, които каза за г-н Goedhart, нидерландския представител в Тайпе. Следователно, според мен, няма нужда да продължаваме да изолираме Тайван. Става дума за работни отношения.
<SPEAKER ID="230" NAME="Laima Liucija Andrikien" AFFILIATION="PPE">
(EN) Г-н председател, преди всичко, искам да изразя дълбоките си съболезнования на семействата на загиналите от тайфуна "Моракот".
<P>
Жалко е, че стотици загинаха, други изгубиха обичани хора, а още повече бяха ранени.
<P>
Както много наблюдатели отбелязаха, броят на жертвите щеше да е по-малък, ако правителството беше реагирало на тайфуна по по-координиран начин. Правителството не успя да предвиди сериозността на тропическата буря, приближаваща към острова. В същото време ние знаем, че Тайван разполага с добре развит високотехнологичен сектор и е един от най-големите производители на GPS системи в света.
<P>
Част от отговорността следва да бъде отнесена към факта, че Тайван все още не е член на Световната метеорологична организация (WMO), както вече споменаха някои колеги. Тайван щеше да бъде по-добре предупреден, ако WMO му предоставяше своевременно информация. Ето защо аз съм убедена, че сега е времето отново да поставим въпроса за членството на Тайван в WMO не само по политически, но и по хуманитарни причини.
<SPEAKER ID="231" NAME="Silvia-Adriana Ţicău" AFFILIATION="S&amp;D">
(RO) Г-н председател, г-жо член на Комисията, тайфунът, който връхлетя Тайван, засегна живота на стотици хиляди хора и разруши десетки хиляди жилища. Хуманитарната помощ от Европейския съюз трябва да е безусловна. Целта е да помогнем на жертвите възможно най-бързо.
<P>
Европейският съюз е активен донор, който работи с неправителствени организации и със специализираните агенции на ООН за предоставянето на средства за медицинска помощ, логистична подкрепа и възстановяване на опустошените райони. Ще има много въпроси за обсъждане на конференцията в Копенхаген и ние се подготвяме да вземем някои мерки, които имат за цел бъдещо споразумение "пост-Киото" относно намаляването на замърсяващите емисии. Затова обсъждаме предимно мерки за ограничаване на причините, които водят до изменение на климата.
<P>
Искам да призова като част от конференцията в Копенхаген да се обърне особено внимание и върху мерките за адаптиране, тъй като ние ще трябва да продължим да се справяме със силни бури, наводнения, продължително засушаване или горски пожари. Настойчиво призовавам Европейския съюз заедно с помощта за възстановяване да предостави и хуманитарна помощ на Тайван, по-конкретно за неговото население.
<SPEAKER ID="232" NAME="Меглена Кунева">
член на Комисията. - (EN) Г-н председател, ще отговоря на въпросите по ред.
<P>
Най-напред, за помощта, която Комисията предоставя на Тайван за посрещане на непосредствените нужди на населението, което беше основният въпрос на г-н Mann. Тайван е информиран относно механизма за оценка на потребностите след бедствия на Комисията, но досега не сме получили никакви искания. Ако такова искане постъпи, ще го разгледаме.
<P>
След това, за позицията на Комисията относно актуалното състояние на отношенията от двете страни на пролива, което беше въпросът от г-н Boştinaru. Комисията приветства установяването на приятелски отношения между Китай и Тайван през последната година. Това даде възможност отношенията от двете страни на пролива да се подобрят, напрежението между двете държави да намалее и да се решат двустранни въпроси, като установяването на преки въздушни и морски връзки.
<P>
Ние горещо подкрепяме двустранните разисквания между двете страни, които ще позволят по-нататъшен напредък. Приветстваме също така помощта от Китай.
<P>
По въпроса за участието на Тайван в Световната метеорологична организация, зададен от г-жа Lulling и г-жа Andrikienė, а също и от г-н van Baalen и г-н Tannock: в съзвучие с позицията, изразена от Европейския съюз в изявление от септември 2008 г. и политиката на ЕС за "Единен Китай", Европейската комисия подкрепя, когато това е целесъобразно, пълноправното членство на Тайван в международни организации. Ще продължим да правим това.
<P>
По въпросите, зададени от г-жа Lulling и г-н Mann, относно предоставената помощ: чрез механизма на Общността за гражданска защита беше предоставена помощ от Швеция и Полша. Тази помощ беше приета с благодарност, изразена от президента Ma пред председателя на Комисията Барозу.
<P>
По въпроса относно посещението на Далай Лама в Тайван след тайфуна, това беше решение на тайванските органи и Европейската комисия няма коментар по него.
<P>
По въпроса, поставен от г-н Belder, относно позицията на Комисията за въвеждане на безвизов режим за тайвански граждани, които посещават ЕС: в рамките на преразглеждането на съответното законодателство Комисията разглежда възможността за актуализация на списъка на държавите и субектите, от които може да не се изискват визи при посещения в Европейския съюз и особено на Шенгенското пространство, и в този контекст ще разгледа и случая с Тайван.
<P>
По въпроса, зададен от г-н Zemke, относно съществуването на стандартна процедура в случаи на бедствия и как в бъдеще ще действаме в такива случаи, Комисията се съсредоточава върху два приоритета: първият е непрекъсната работа по подготовката и реакцията, а вторият е предотвратяване на бедствията.
<P>
Първо, считаме за важно да осигурим помощ от ЕС по всяко време. С подкрепата на Парламента през 2008 г. ние стартирахме пилотен проект и действия за подготовка, които да направят ЕС способен за бързо реагиране. Въз основа на този първоначален опит, ако е целесъобразно, Комисията ще представи следващи предложения за развитие на способността на ЕС за бързо реагиране, финансирани с национални ресурси, предвидени за операции на ЕС.
<P>
Второ, ние имаме за цел да изградим цялостен подход за превенция на бедствията на равнище ЕС. През февруари 2009 г. Комисията публикува съобщение относно подход на Общността за предотвратяване на природни и причинени от човека бедствия. Бихме се радвали да получим обратна информация от Парламента за това съобщение.
<SPEAKER ID="233" NAME="Председател">
Разискването приключи.
