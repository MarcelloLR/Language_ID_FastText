<CHAPTER ID="020">
Общностна рамка за ядрена безопасност (разискване) 
<SPEAKER ID="169" NAME="Председател">
Следващата точка е докладът на г-н Hökmark, от името на комисията по промишленост, изследвания и енергетика, относно предложението за директива на Съвета (Евратом) за създаването на общностна рамка за ядрена безопасност - C6-0026/2009 -.
<SPEAKER ID="170" NAME="Gunnar Hökmark" LANGUAGE="EN">
Г-н председател, според мен може да се каже, че вече се намираме в една нова епоха на енергийна политика, където е налице необходимост тя да бъде съгласувана с политика за спиране на изменението на климата и в същото време да бъде съчетана с политика за енергийна сигурност. Тези три аспекта - енергийна политика, политика за климата и енергийна сигурност - трябва да работят заедно.
<P>
От моя гледна точка, това подчертава значимостта на ядрената енергия. Важно е съществуващите атомни електроцентрали да бъдат управлявани възможно най-безопасно и сигурно, но е важно и да разполагаме с ясни правила, които да гарантират, че бъдещите електроцентрали на Европейския съюз ще бъдат възможно най-сигурни и безопасни.
<P>
Тук не става дума само за подготовка за производство на повече ядрена енергия. Считам, че една такава политика разполага с голям брой поддръжници в Европейския съюз, че техният брой расте и че всички ние трябва да поемем произтичащите от това отговорности. Уважавам онези, които изпитват колебания или са срещу употребата на ядрена енергия, но каквото и мнение и становище да имаме по въпроса за ядрената енергия, не може да има каквито и да било разногласия относно необходимостта от правила, които да гарантират безопасността и сигурността на съществуващата ядрена енергетика.
<P>
Точно от тази гледна точка искам да представя доклада за създаването на общностна рамка за ядрена безопасност. За това е налице правно основание, а в комисията се проведе разискване по въпроса дали всички процедури са изпълнени. Комисията по правни въпроси изпрати писмо до комисията по промишленост, изследвания и енергетика, в което се казва, че ако предложението е ново, то тогава е необходимо ново становище от групата експерти. Моето мнение и това на по-голямата част от членовете на комисията е, че това е преработено предложение, по което работим в Европейския съюз в продължение на близо седем години. Променено е заради становище от експертната група и заради становището на Парламента, но според мен вече е крайно време да вземем решение по въпроса. Надявам се, че Съветът ще може да вземе решението тази пролет.
<P>
Ако не направим това и забавим процеса в действителност ще видим, че нови атомни електроцентрали ще бъдат планирани и построени без тази общностна рамка. Затова сега е моментът да бъдат предприети действия. Онези, които се опитват да попречат на процеса заради своето отношение към ядрената енергия, в действителност пречат на Европейския съюз да разполага с общностна рамка, която установява възможно най-безопасни и сигурни правила.
<P>
Опитал съм се да позиционирам доклада си по три начина. Първо, да предоставя ясна структура на отговорностите на държавите-членки и правителствата, лицензираните оператори и националните регулатори. Второ, ясно отбелязах независимостта, с която ще разполагат националните регулатори, и предлагам по-високи изисквания за тях, което означава, че те трябва да могат да реагират в случаите, когато се установи риск, че дадена атомна електроцентрала не отговаря на правилата за сигурност.
<P>
Трето, включваме в приложение правилата на Международната агенция за атомна енергия (МААЕ) като задължителни. По този начин правим общностната рамка ясна, стриктна и строга - с това мисля да завърша.
<SPEAKER ID="171" NAME="Андрис Пиебалгс" LANGUAGE="EN">
Г-н председател, ядрената безопасност е абсолютен приоритет на Европейския съюз, както заяви докладчикът, и аз искам да му благодаря за един много убедителен, ясен и изчерпателен доклад.
<P>
Понеже използването на ядрената енергия в Европейския съюз е действителност и ще продължи да бъда такава, а ядрената безопасност не е ограничена от национални граници, необходима ни е общностна рамка, която да постигне, да запази и да подобри ядрената безопасност в Европейския съюз.
<P>
Това е целта на преработеното предложение за директива за създаването на общностна рамка за ядрена безопасност. Основната цел на предложението е да се създаде задължително законодателство, което представлява единственото решение, предлагащо гаранции, че политическите и промишлени ангажименти за непрестанно подобряване на ядрената безопасност ще бъдат последвани от конкретни мерки. Тези основополагащи принципи за безопасност, дефинирани от МААЕ, и задълженията от Конвенцията за ядрена безопасност представляват основата на директивата. Всъщност транспонирането им в задължително общностно законодателство ще доведе до законова сигурност.
<P>
Също така предложението има за цел да гарантира, че националните регулаторни органи по ядрена безопасност са независими от правителствените законодателни органи и организациите, които може да имат интерес в тази област, като по този начин имат възможност да се занимават единствено с безопасността на съоръженията.
<P>
Предложението има за цел да подобри ролята на регулаторните органи, като гарантира, че държавите-членки им предоставят адекватни правомощия, компетенции и човешки и финансови ресурси, за да изпълняват задълженията си.
<P>
Преработеното предложение взема предвид резултата от консултативния процес, който започна през 2004 г. с работната група за ядрена безопасност на Съвета. Преди приемането му, той беше обсъден с групата на европейските регулатори в областта на ядрената безопасност, както и в други форуми. Предложението отразява и същината на становището на научната експертна група, която се споменава в член 31 от Договора за Евратом, а настоящето предложение за ядрена безопасност представлява втората ревизия на регионалното предложение в областта на ядрената безопасност. Член 31 от Договора за Евратом не изисква повторно представяне на преработеното предложение пред научната експертна група. Освен това тясното сътрудничество с МААЕ гарантира съгласуваност с международните практики.
<P>
Комисията е съгласна с по-голямата част от предложените изменения, които укрепват въпросната позиция. Докладът недвусмислено разпознава задължението на държавите-членки да спазват основополагащите принципи за безопасност, произтичащи от МААЕ, и разпоредбите на Конвенцията за ядрена безопасност и се стреми да подсили ролята на регулаторните органи в областта на ядрената енергия, както и да гарантира ролята им на независими органи, вземащи решения.
<P>
Затова съм убеден, че Съветът ще вземе предвид позицията на Парламента в случаите, в които тя подобрява и изяснява целите на директивата.
<SPEAKER ID="172" NAME="Rebecca Harms">
докладчик по становище на комисията по околна среда, обществено здраве и безопасност на храните. - (DE) Г-н председател, госпожи и господа, Парламентът всъщност няма какво да каже по въпроса. С него са направени консултации и е използван за изготвянето на една директива, която ще послужи за запазването на несигурността, вместо да помогне за подобряването на сигурността в ядрения сектор. Директивата е неприложима за всички съществуващи атомни електроцентрали в Европейския съюз. Тя няма отношение и към проектите с висок риск, планирани в момента в България, Словакия и Румъния. Директивата не може да допринесе с абсолютно нищо в това отношение.
<P>
Освен това, ако тя оцелее, най-вече във връзка с бъдещо планиране, което дори още не е започнало, тя няма да постанови най-високите научни и технологични стандарти в момента, а ще препоръча съгласуваност с определени принципи.
<P>
Питам се, защо ние, като Парламент, позволяваме да бъдем използвани по този начин с този символен жест, който няма да послужи за гарантиране безопасността на гражданите.
<SPEAKER ID="173" NAME="Herbert Reul" LANGUAGE="DE">
Г-н председател, г-н член на Комисията, госпожи и господа, взетото от нас решение е правилно и е представено по един добър начин. Парламентът също взе правилно решение да даде своя принос към хармонизацията в Европа и да установи повече правила за сигурност. Това е наше задължение.
<P>
Г-жо Harms, считам, че не сте съвсем права, от една страна, да искате все повече безопасност в ядрения сектор и да се оплаквате, че ядрените технологии не разполагат с достатъчно гаранции за безопасност, като в същото време използвате всяка възможност да пречите на вземането на такива решения в залата. Не можете да се оплаквате, че Европейският парламент се занимава с тези въпроси, а после да не сте доволна, че ядрените технологии не са достатъчно безопасни.
<P>
Днес изпълнихме дълга си. Опитваме се да дадем своя принос към постигането на минимално ниво на безопасност за ядрените технологии в цяла Европа, като, разбира се, в същото време - както вече установихме с голямо мнозинство при други решения в залата - стабилизираме и подкрепяме ядрените технологии като една от няколкото възможности в областта на енергетиката. В тази връзка трябва да се запитаме и как стоят нещата по отношение на безопасността. Отговор трябва да бъде даден, не можем просто да продължаваме да задаваме въпроса.
<P>
Предложението днес е на дневен ред и се надявам, че утре ще бъде гласувано с мнозинство.
<SPEAKER ID="174" NAME="Edit Herczog" LANGUAGE="HU">
Ще завършим едно много важно разискване утре с гласуване на предложението, което несъмнено ще увеличи сигурността на европейските граждани и тяхното чувство на сигурност. Целта на това е не да намерим решение, а да постигнем напредък спрямо настоящото положение. Във всеки случай считам, че изготвянето на проект за общностна регулация бележи сериозна стъпка напред към национална регулация. Затова даваме пълната си и безрезервна подкрепа за директивата, предложена от Комисията, и за доклада на г-н Hökmark. Опитахме се да направим по-нататъшни подобрения чрез предложените от нас изменения. Считам, че европейските граждани заслужават да постигнем напредък в областта на ядрената енергетика, която в действителност представлява 32 % от доставяната електроенергия. Затова нека работим заедно.
<SPEAKER ID="175" NAME="Anne Laperrouze" LANGUAGE="FR">
Г-н председател, моята група напълно подкрепя целта на директивата да установи общностна рамка, която да гарантира и запази непрекъснатото подобрение на безопасността на ядрените съоръжения в Европейския съюз.
<P>
Нашият Парламент винаги е подчертавал спешната нужда от въвеждане на ясно и строго законодателство и приемане на практични мерки на ниво на Общността в областите, свързани с ядрената безопасност, управлението на радиоактивни отпадъци и изваждането от експлоатация на ядрени съоръжения.
<P>
Разискванията ни повдигнаха въпроса, наред с други, относно обучението и познанията. От съществено значение е Европа, която разполага с ядрена експертиза, да запази тези познания, като не на последно място гарантира, че инспекторите по безопасността в ядрените съоръжения са добре обучени и квалифицирани.
<P>
Накрая, доволна съм, че комисията по промишленост, изследвания и енергетика прие изменение на законодателна резолюция, която приканва Европейската комисия да се консултира с експертната група съобразно член 31 от Договора.
<P>
Повтарям: искаме прозрачност, както и ясно и строго законодателство. Искам да изкажа благодарностите си на нашия докладчик, г-н Hökmark.
<SPEAKER ID="176" NAME="Paul Rübig" AFFILIATION="PPE-DE">
(DE) Г-н председател, госпожи и господа, внесеното за разискване предложение трябва да се приветства. Искам да благодаря на члена на Комисията Пиебалгс и на Вашия предшественик, членът на Комисията Паласио, който вече бе осъзнал значимостта на безопасността. Споделям мнението, че е важно да се подобри независимостта на националните регулаторни органи.
<P>
Ако регулаторните органи във всички други държави бяха поне толкова независими, колкото регулаторния орган във Франция, то вече щяхме да сме постигнали голям напредък. Разбира се, ще е още по-добре, ако имахме регулаторен орган на ниво Европейски съюз, който да има правомощията да изключва опасни атомни електроцентрали от мрежата чрез процедура за партньорски проверки. Важно е също да разполагаме със строги стандарти за безопасност със задължителен характер, както и да гарантираме изпълнението на изваждането от експлоатация чрез европейския регулаторен орган.
<P>
Безопасността и сигурността са от изключително значение за общественото здраве и разполагат с пълната ни подкрепа. Трябва да бъде постигнато повече в тази връзка за в бъдеще.
<SPEAKER ID="177" NAME="Атанас Папаризов" AFFILIATION="PSE">
Бих искал и аз на свой ред да отбележа значението на предложението на Комисията за рамкова директива за ядрена безопасност. Считам, че този документ е добра основа, което да даде задължителни норми в Европейския съюз по този въпрос и да даде също така увереност на всички държави, включително тези които не ползват ядрената енергия, че ядрената енергия произвеждана в Европейския съюз е безопасна.
<P>
Искам да подчертая, че съм удовлетворен от поправките, които са приети и които направих по отношение на конкретизиране обхвата на директивата, осигуряване на редовен обмен на най-добри практики между държавите-членки и по-ясно разпределение на отговорността между държавата, притежателя на лиценз и регулаторния орган.
<P>
Бих искал да подчертая, че тази директива още веднъж подчертава правото на всяка страна да избира своя енергиен микс, ако пожелае това да бъде ядрената енергия, която е енергия спестяваща въглероден двуокис и полезна за околната среда.
<SPEAKER ID="178" NAME="Андрис Пиебалгс" LANGUAGE="EN">
Г-н председател, както вече бе казано, и то с право, целта на това предложение е да създаде цялостна рамка на Общността. Това не беше постигнато лесно. Основахме работата си на Западноевропейската асоциация за ядрено регулиране (WENRA) и на опита на Групата на високо равнище за ядрена безопасност и управление на отпадъците. Работихме заедно и със Съвета, който беше обсъждал в по-голяма или по-малка степен същите предложения през 2003 г.
<P>
Считам, че на този етап е постигнат добър баланс; считам, че той дава на европейските граждани ясно да разбират, че съществува цялостна рамка на Общността. Уверен съм, че с времето рамката ще еволюира, но аз горещо приветствам доклада на г-н Hökmark, защото укрепва предложението, като в същото време запазва нужния баланс. Националните регулатори носят отговорността за безопасността на съоръженията в своите държави. Въпросите са толкова деликатни, че не можем, а и не следва да ги заобикаляме, а трябва постоянно да подобряваме стандартите за ядрена безопасност. Считам, че директивата ни дава тази възможност.
<SPEAKER ID="179" NAME="Gunnar Hökmark" LANGUAGE="EN">
Г-н председател, първо считам, че никой не следва да е против увеличаването на нивото на безопасност и укрепването на правилата за безопасност. Не трябва да има тенденция, само защото някой не харесва ядрената енергия и е против употребата й, значимостта на необходимите правила да бъде омаловажавана.
<P>
В тази връзка общата общностна рамка е стъпка напред, защото създава последователност, прозрачност и възможност да гарантираме нашето общо развитие към по-високи стандарти. Директивата в действителност е приложима за съществуващите електроцентрали, защото увеличава значимостта и независимостта на националните регулатори - което е от съществено значение - и полага основите за постигане на все по-високи изисквания, което ще доведе до, така да се каже, "съревнование" по отношение на безопасността.
<P>
Нека бъдем откровени. В бъдеще ще имаме ядрена енергия, независимо дали всички ние го одобряваме днес. Според мен е важно да можем да поставим основите за създаването на повече атомни електроцентрали. Те трябва да заслужават доверие и трябва да създават доверие сред общественото мнение, но - което е още по-важно - при управлението на ядрена енергия трябва да е налице солидна, истинска безопасност, както следва да бъде и с всички други неща, които правим.
<P>
Съществуващите правила са добри и категорични, но ние ги правим по-последователни, а това е стъпка напред. Искам да ви благодаря за сътрудничеството и за разискването. Считам, че постигнахме по-добър резултат, и се надявам, че Съветът ще се вслуша в това становище.
<SPEAKER ID="180" NAME="Председател">
Разискването приключи.
<P>
Гласуването ще се проведе в сряда, 22 април 2009 г.
<P>
Писмени изявления (член 142)
<SPEAKER ID="995" NAME="John Attard-Montalto  " LANGUAGE="EN">
Искам да обърна внимание на екологичното състояние в залива Марсакслок. Най-живописният залив в Малта беше унищожен след построяването на електроцентрала там. Това повлия върху здравето на жителите в региона и най-вече на тези в Марсакслок. Сега в залива се планира да бъде построен завод за изгаряне на отпадъци и отново обитателите на региона ще бъдат подложени на екологичен кошмар. Също така е налице и риск за здравето на хората, който не може да бъде определен.
<P>
По времето, когато бях адвокат по съдебно дело, което се опитваше да попречи на строителството на електроцентрала в залива, успях да докажа, че не всички изхвърлени отпадъци се абсорбират от атмосферата. Беше установено, че някои изхвърлени отпадъци са твърде тежки, за да се изпарят, и вместо това падат в близост до централата. Плочките на открити места бяха видимо покрити с вещество с ръждив цвят. Въпросните петна бяха резултат от изхвърлените вещества. Какво ли ще бъде положението, когато повишеното количество изхвърлени вещества от завода за изгаряне на отпадъци попадне в атмосферата?
<SPEAKER ID="181" NAME="Владимир Уручев  " AFFILIATION="PPE-DE">
в писмена форма. - След почти 6 години отлагане, днес ЕС е близо до приемане на директива за ядрената безопасност, един важен политически документ за ядрената енергетика в Европа, която произвежда почти 1/3 от електроенергията на ЕС.
<P>
Държавите-членки имат изключителното право сами да решават дали да разчитат на ядрена енергия. За тях, но и за неприемащите тази енергия държави е еднакво важно прилагането на най-високите стандарти за безопасност в ядрената енергетика.
<P>
Приветствам включването на основните принципи за безопасност на МААЕ като анекс към директивата. По този начин най-добрите разработки в областта на стандартите за ядрена безопасност стават неразделна част от Европейското законодателство и съответно задължителни за спазване от държавите-членки.
<P>
Отсъствието в ЕС на общоприети изисквания за ядрена безопасност позволи в близкото минало на някои присъединяващи се към ЕС държави да бъдат наложени политически решения за тяхната ядрена енергетика, които днес не кореспондират с целите на ЕС за ограничаване на климатичните промени и сигурността на енергийните доставки.
<P>
Днес, когато редица нови ядрени централи в ЕС са в процес на строителство или се планират, своевременното приемане на директивата за ядрената безопасност е не само оправдано, но и задължително заради гаранциите за безопасността и спокойствието на населението.
