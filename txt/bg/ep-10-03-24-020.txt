<CHAPTER ID="020">
Борбата срещу туберкулозата (разискване) 
<SPEAKER ID="292" NAME="Председател">
Следващата точка е изявлението на Комисията относно борбата срещу туберкулозата.
<SPEAKER ID="293" NAME="Джон Дали" LANGUAGE="EN">
Г-н председател, в Световния ден за борба с туберкулозата използвам възможността да подчертая ангажимента на Комисията да обърне внимание на предизвикателствата, произтичащи от болестта.
<P>
Бяхме уверени, че успехите ни през изминалите десетилетия са премахнали заплахите, свързани с този сериозен проблем за общественото здраве. Погрешно и за дълъг период от време намалихме предохранителните мерки срещу туберкулозата. През 2008 г. Европейският център за профилактика и контрол върху заболяванията съобщи за приблизително 83 000 случая на заразяване и около 6 000 смъртни случая, причинени от туберкулоза в Европейския съюз и страните от Европейската асоциация за свободна търговия (ЕАСТ). Тези данни означават приблизително 16 смъртни случая на ден. Това е просто неприемливо и изисква действия от страна на всички засегнати сектори и страни. Неприемливо е, защото туберкулозата е предотвратимо и лечимо заболяване, което не следва да води до подобни драматични последици.
<P>
Туберкулозата е междусекторен проблем и е свързана с много предизвикателства към общественото здраве, пред които се изправяме вътре в Европейския съюз, включително разпространението на антимикробна резистентност, липсата на ефективни средства за диагностика и лечение на туберкулозата, рязкото увеличение на броя съпътстващи инфекции, например ХИВ, както и различията при непропорционалната поява на туберкулоза при най-уязвимите групи.
<P>
През последните години Комисията постави началото на редица начинания, с които да подсили капацитета за борба с туберкулозата. През 2000 г. тя беше включена в списъка с приоритетни заболявания под надзора на ЕС. В този контекст Комисията подкрепи няколко проекта, които подпомогнаха координацията на контрола върху туберкулозата в 53-те държави-членки на Световната здравна организация (СЗО) в европейския регион. Това подобри общите ни познания и наблюдението на епидемиологичната ситуация. В допълнение, посредством рамковите програми за научни изследвания, Комисията подкрепя разработването на нови методи за лечение, ваксини, лекарствени продукти и средства за диагностика на туберкулоза. От 2002 г. повече от 124 млн. евро бяха заделени в подкрепа на споменатите усилия. Тъй като границите не могат да спрат разпространението на туберкулозата, необходимо е да подкрепяме и държави извън Европейския съюз.
<P>
Комисията оказва подкрепа на развиващите се страни за техните програми за контрол на туберкулозата посредством Европейската програма за действие за борба с ХИВ/СПИН, маларията и туберкулозата чрез външни дейности (2007-2011 г.). Основният канал за финансиране на тази подкрепа е Глобалният фонд за борба срещу СПИН, туберкулоза и малария. Приносът на Комисията към него възлиза на 870 млн. евро от 2002 г. насам, като годишният принос от 2008 г. възлиза на 100 милиона евро. Освен това тя подкрепя и клиничните проучвания и изграждането на капацитет в Африка на юг от Сахара чрез "Партньорството за клинични изпитвания между европейските и развиващите се страни" (EDCTP). В заключение, създаването на Европейския център за профилактика и контрол на заболяванията ни позволи да издигнем до едно ново равнище усилията си, насочени срещу туберкулозата.
<P>
През март 2007 г., в резултат на искане на Комисията, Центърът създаде план за действие за борба с туберкулозата в ЕС. Той обръща внимание на основните междусекторни предизвикателства, пред които се изправяме днес при превенцията и контрола на заболяването и засилването на епидемиологичния надзор, а именно гарантиране на навременна и качествена грижа за всички по отношение на туберкулозата, развитие на нови средства за диагностика и лечение, намаляване на бремето, свързано с туберкулозните инфекции и инфекциите, съпътстващи ХИВ,и справяне със заплахата от множествена лекарствена резистентност.
<P>
Все пак Комисията няма сама да се справи с това предизвикателство. Приносът на гражданското общество за достигане до най-уязвимите лица и ангажиментът на държавите-членки са ключовите фактори за постигане на целта ни да подкрепим световната борба с това заболяване.
<SPEAKER ID="294" NAME="Elena Oana Antonescu" LANGUAGE="RO">
"Причина за смърт в ерата на антибиотиците" - така група изследователи нарекоха туберкулозата - една дума, която мнозина от нас считаха за изчезнала от ежедневна употреба, но тя означава болест, която все още убива много хора.
<P>
Туберкулозата е седмата най-често срещана причина за смърт в света. За съжаление, настоящата ситуация се влошава от увеличения брой случаи, при които се появяват щамове, резистентни на стандартната терапия с лекарствени средства.
<P>
В световен мащаб през 2008 г. са се появили 9,4 милиона нови случаи на заразяване с туберкулоза и 1,8 милиона смъртни случаи. Някъде по света всяка секунда един човек се заразява с туберкулоза.
<P>
Необходимо е да се вслушаме в цифрите, изказани възможно най-ясно на един от значимите форуми на Европейския съюз, за да можем възможно най-добре да осъзнаем, че болестта все още разрушава обществата ни и убива много европейски граждани.
<P>
Страната, от която идвам, за съжаление е сред страните с най-мрачни статистики за случаи на заразяване с туберкулоза.
<P>
Въпреки че можем да говорим за тенденция на слабо понижаване през последните години и покачване на процента лица, излекувани от хеморезистентна туберкулоза, реалните цифри остават тревожни и отразяват трагичната действителност.
<P>
Необходимо е да поведем една последователна, интегрирана борба, основаваща се на възможно най-доброто планиране, с цел да поддържаме този бич под контрол. Трябва да продължим действията, които досега предприемахме на ниво Европейски съюз, за да гарантираме, че във всички държави-членки се повишава равнището на откриване на заболявания, нивото на достъп до задоволително лечение, качеството на контрола на лечението и това на медицинските грижи за пациентите.
<P>
Необходимо е всички правителства да разберат значението на борбата и да работят съвместно със социални партньори възможно най-ефективно, за да намалят броя на европейците, страдащи от болестта, която считахме за победена в изминалите столетия.
<P>
Преди всичко трябва да се борим заедно, като едно семейство, без да обръщаме внимание на различията, помагайки си в преодоляването на проблема.
<P>
В крайна сметка ние сме Европейският съюз и силата ни е в обединението.
<SPEAKER ID="295" NAME="Åsa Westlund" LANGUAGE="EN">
Г-н председател, в днешно време, в нашата съвременност никой не бива да умира от туберкулоза.
<P>
(SV) Това каза г-н Бан Ки Мун днес, на Световния ден за борба с туберкулозата.
<P>
Разбира се, той е прав. Много хора по света все още умират от туберкулоза, особено сред младите хора и бедните. Трябва да увеличим помощта за глобалния фонд, който е отговорен за голяма част от дейностите, насочени към борбата с туберкулозата, маларията и ХИВ в по-бедните части на света.
<P>
Все пак, както членът на Комисията отбеляза, в Европа също умират хора от туберкулоза. Необходимо е да повишим сътрудничеството си, за да спрем разпространението на мултирезистентната туберкулоза и да открием ефективно лечение, което да достигне до най-уязвимите групи на обществото.
<P>
Европейският център за профилактика и контрол върху заболяванията в Солна, Швеция, играе много важна роля в това отношение и съм радостна, че Комисията е отдала приоритет на присъствието си тук днес за провеждане на разискването по този важен проблем.
<SPEAKER ID="297" NAME="Charles Goerens" LANGUAGE="FR">
Г-н председател, напредъкът в медицината все още не се е справил с туберкулозата. Погрешно се счита, че болестта засяга единствено бедните страни. Това схващане подценява пътя на разпространение на заболяването, особено в Централна и Източна Европа.
<P>
В действителност никоя държава не е защитена от ужасната болест, която е около нас от хиляди години. Появата на щамове с множествена резистентност дава малка надежда за премахване на този бич в краткосрочен план. Необходимостта да се борим на няколко фронта с помощта на превенция, медицински надзор, научни изследвания и разпространение на предпазни и хигиенни мерки ни окуражава да действаме съгласувано и с решителен размах. Накратко, трябва да можем да разчитаме на най-добрите възможни стратегии в тази област по всяко време.
<P>
Когато става дума за финансиране на споменатите мерки, е препоръчително да направим разлика между два сценария. Първо, системите за социална сигурност в нашите държави следва принципно да могат да гарантират задоволително медицинско покритие. Пациентите в развиващите се страни обаче все още разчитат на солидарността, която от 2002 г. насам се прояви в една образцова форма посредством Глобалния фонд за борба срещу СПИН, туберкулоза и малария.
<P>
В случай че истинската цел е да намалим наполовина случаите на заразяване с туберкулоза за периода 2000-2015 г., един от трите сценария, предложени от председателя на Глобалния фонд, г-н Мишел Казачкин, ще се потвърди.
<P>
Бих искал да попитам Комисията кой от трите сценария използва като основа за съставяне на предложения към държавите-членки по отношение на бъдещото финансиране на Глобалния фонд за борба срещу СПИН, туберкулоза и малария.
<SPEAKER ID="298" NAME="Maria Da Graça Carvalho" AFFILIATION="PPE">
(PT) Днес е Световният ден за борба с туберкулозата. Той е повод да призовем за засилване на политическия диалог и ангажираността на правителствата и гражданското общество по случая.
<P>
В рамките на ЕС броят на случаите на заразяване с туберкулоза намалява. Наблюдава се и подчертано намаление на същите в Португалия, но ръстът на заболеваемостта все още е под средния за ЕС. Намаляването се свързва с успеха на Националния план за борба с туберкулозата. Независимо от това в някои страни напоследък се наблюдава повишаване на заболеваемостта.
<P>
Различните планове за действие, осъществявани от Европейската комисия, представляват стъпки в правилната посока. Бих искала да изтъкна партньорството между Европа и развиващите се страни при провеждането на клинични проучвания. Подкрепата за Рамковата програма за научни изследвания и технологично развитие е също важен фактор в областта на науката за живота. Засилването на ролята на клиничните и научни изследвания е жизненоважно в борбата срещу туберкулозата. По тази причина е важно да продължат усилията за откриване на нови и по-добри инструменти за справяне с туберкулозата, които да подобрят новаторските технологии за диагностика, лекарствените средства и ваксините.
<P>
Призовавам Комисията и държавите-членки да обединят силите си и да се включат активно в борбата срещу туберкулозата, за да може успешно да се контролира и премахне това заболяване.
<SPEAKER ID="299" NAME="Vilija Blinkevičiūt" AFFILIATION="S&amp;D">
(LT) Трябва да се борим с туберкулозата, тъй като ежегодно много хора по света умират от това заболяване, а един на всеки трима души е инфектиран с нея. Бих искала да насоча вниманието към факта, че туберкулозата е най-широко разпространеното инфекциозно заболяване в световен мащаб. Това е пряко свързано със социалните и икономически проблеми. С други думи бедността, безработицата, алкохолизма, пристрастяването към наркотици, ХИВ/СПИН, незадоволителното състояние на системите за здравеопазване в бедните страни и закъснялата диагностика. За да се справят с факторите, причиняващи заразяване с туберкулоза, държавите-членки на Европейския съюз трябва да предприемат конкретни и навременни действия за установяване на съвместни мерки за борба с ужасното заболяване, да намерят общ политически диалог относно финансовата подкрепа и да приемат общ план за действие в борбата срещу заболяването.
<P>
Независимо от факта, че туберкулозата е включена в списъка с приоритетни заболявания, борбата срещу нея все още не получава достатъчно финансиране. Необходимо е да преразгледаме разпределението средствата, отпуснати от бюджета на Европейския съюз по съответната програма за действие. Също така ви призовавам да подкрепите осъществяването на по-големи инвестиции в научни изследвания за борба срещу туберкулозата.
<SPEAKER ID="300" NAME="Olga Sehnalová" AFFILIATION="S&amp;D">
(CS) Днес е Световният ден за борба с туберкулозата. Той ни предоставя възможност да отбележим, че въпреки постигнатия до този момент успех в борбата с болестта, туберкулозата си остава един сериозен глобален проблем. Повече от два милиарда души са инфектирани с туберкулозния бацил, а един на всеки десет от тези хора се разболява от активна туберкулоза.
<P>
Заболеваемостта, различните нива на лечение и контрол на болестта са свързани с променливите социално-икономически условия в отделните райони и социални групи. Ранната диагностика на туберкулозата и цялостното и напълно контролирано лечение, т.е. непрекъснато лечение с достатъчна продължителност, са основните предварителни условия за намаляване на риска от екстензивна резистентност при лечението и появата на форми на болестта с множествена резистентност. Лечението на последните е много скъпо и трудно постижимо в немалко страни. Също толкова важно е и приспособяването на системите за здравеопазване и ежедневната практика, включително контрола върху заболяването при високорисковите групи, както и осигуряването на високо квалифицирани здравни работници и задоволително оборудване.
<P>
Световната здравна организация (СЗО) прави оценка във връзка с обсъждането на необходимостта да бъдат изразходвани 44,3 млрд. щатски долара на национално равнище за следващите десет години в борбата с туберкулозата, независимо че ще бъдат налични само половината от ресурсите. Поради тази причина задачата на ЕС е да обедини силите си с тези на СЗО и отделните страни, заедно с техните системи за здравеопазване, и да превърне борбата с това заболяване в един от приоритетите на помощта за развитие за трети държави.
<SPEAKER ID="301" NAME="Джон Дали" LANGUAGE="MT">
С голямо удоволствие и интерес изслушах изказванията на уважаемите колеги. Бих искал да ги уверя, че Комисията се отнася към това заболяване изключително сериозно и гледа с голямо внимание на казаното днес. Решени сме да постигнем целите си за осъществяване на контрол над туберкулозата. Разисквания като днешното са от особена важност за насочване на цялото внимание и фокус към заболяването. Съдействието и подкрепата на Парламента са в основата на приноса ни към усилията за борба със заболяването в рамките на Европейския съюз, както и в други страни.
<SPEAKER ID="302" NAME="Председател">
Разискването приключи.
<P>
Писмени изявления (член 149)
<SPEAKER ID="303" NAME="Nessa Childers  " LANGUAGE="EN">
Независимо че мнозина считат туберкулозата за част от миналото и гледат на нея като на едно бедствие от XIX век, тя продължава да оказва сериозно въздействие, пряко и непряко, върху живота на стотици хиляди селскостопански производители в ЕС всяка година. Въпреки че човешката форма на болестта е овладяна в повечето държави-членки на ЕС от средата на XX век, тя агресивно продължава ежегодно да се разпространява сред добитъка и засяга 5% от говедата в моя избирателен район, Източна Ирландия.
<P>
Наскоро получих писмо от един производител на млечни продукти от графство Уестмийд, чието стадо от породисти млекодайни крави е било унищожено, след като открил за първи път туберкулозно болни животни преди по-малко от година. Болестта, пренасяна от язовци, била открита през юни миналата година, в деня, в който въпросният човек се канел да замине на двуседмична почивка. От този момент той загубил 64 от своите 82 животни.
<P>
През последните години ЕС с всички сили се бори с човешката туберкулоза, но говеждата й форма причинява ежегодни загуби, възлизащи на милиони евро. На този факт следва да се обърне сериозно внимание, когато създаваме законодателство относно туберкулозата в бъдеще.
