<CHAPTER ID="010">
Обяснение на вот (продължение) 
<SPEAKER ID="136" NAME="Alajos Mészáros" AFFILIATION="PPE">
- (HU) Бих искал забраната за използване на цианид в минните технологии да обхване целия Европейски съюз. Бих искал да можем да премахнем напълно тези технологии в бъдеще, за да предотвратим по-нататъшни сериозни природни бедствия, при които различни токсични материали отравят водните ни ресурси. Такъв беше случаят в Унгария, където почти целия живот в река Тиса изчезна преди 10 години. Словакия също беше засегната в това отношение, тъй като аварията възникна близо до границата, а тя възнамерява да открие мини в близко бъдеще, където същата технология ще се използва за добиване на злато. Този и подобни въпроси не са спорове между две държави от ЕС; в наш общ интерес е да провеждаме по-устойчива политика по отношение на околната среда. Ето защо гласувах в подкрепа, ето защо бих искал да се присъединя към поддръжниците на тази мярка.
<SPEAKER ID="137" NAME="Giommaria Uggias" AFFILIATION="ALDE">
(IT) Г-н председател, предстои ни да пристъпим към забрана на използването на цианид в минните технологии, защото - както споменаха колегите преди малко - те са оказвали и продължават да оказват силно въздействие върху околната среда и представляват значителна опасност за здравето на хората и животните.
<P>
Нашият вот беше предназначен да изрази ясното желание на делегацията на италианската партия IDV ("Италия на ценностите") в групата на Алианса на либералите и демократите за Европа да не договаря основни права като здравето на хората и природната среда, като ги превръща в предмет на икономически интереси на неколцина системни производители. По този въпрос, нека кажа, че тъй като става въпрос за системи за добив на злато, а определено не на картофи, дружествата-собственици биха могли лесно да заделят адекватни икономически и финансови ресурси за проучвания на технологии, които са съвместими с околната среда и безопасни за здравето.
<SPEAKER ID="138" NAME="Corneliu Vadim Tudor" AFFILIATION="NI">
(RO) Искам да благодаря на почти 500 от нашите колеги, които гласуваха със съкрушително мнозинство вчера срещу използването на цианид в минните технологии. Думата "цианид" е синоним на "смърт". Този безпрекословен вот ще направи на нас, румънците, по-конкретно, голяма услуга. Едно от най-големите природни находища в света се намира в Трансилвания. Според разчетите на експертите то съдържа 300 тона уран с висока степен на чистота, 800 тона злато и 2000 тона сребро, да не говорим за огромните количества други ценни метали и елементи. Алчни мафиотски банди и местни, и трансгранични, дебнат около тези съкровища и постоянно засилват агресивния тон на своята пропаганда, пълна с най-абсурдни лъжи.
<P>
Използването на технологии с цианид би причинило огромно бедствие, отравяйки околната среда, като в резултат от него ще бъдат взривени четири планини, ще бъдат унищожени девет гробища и ще бъдат разрушени осем християнски църкви. Да не говорим за изчезването на 1 700 км римски галерии, а развалините на римската цитадела "Alburnus Maior" ще бъдат заличени от лицето на земята, археологическо съкровище, описано от ЮНЕСКО като обект на уникално културно наследство за света. На Европа й стига един Чернобил и не се нуждае от още един.
<SPEAKER ID="139" NAME="Cristian Dan Preda" AFFILIATION="PPE">
(RO) Гласувах против предложението за резолюция вчера, защото бях помолен за това от местните общности, които считат тази забрана за заплаха за развитието на района.
<P>
Всъщност, считам, че изменението, предложено от мен и повече от 40 мои колеги, което призоваваше да бъде направено проучване за изясняване на въпроса за въздействието, би било почтен и разумен жест. В противен случай изразените тук страсти биха послужили само за унищожаване на шансовете за развитие на определени общности.
<SPEAKER ID="141" NAME="Joe Higgins" AFFILIATION="GUE/NGL">
- (EN) Г-н председател, позволете да Ви попитам защо позволявате на толкова много колеги да водят лични разговори грубо и на висок глас, докато други членове на Парламента се опитват да се изкажат?
<P>
(Ръкопляскания)
<P>
Гласувах "въздържал се" относно резолюцията за Киргизстан. Преди пет години киргизкият народ се мобилизира и извърши Революцията на лалетата, за да свали корумпирания режим и да изгради по-добър живот за себе си. Правителството на г-н Бакиев, което дойде на власт, за съжаление, предаде по най-ужасен начин надеждите на масите за по-добър живот, като установи в страната корумпиран и авторитарен режим. Новото правителство е съставено, за съжаление, от приближени на г-н Бакиев и не вдъхва доверие за нов живот на хората в региона.
<P>
Подкрепям колегите социалисти от Комитета за работнически интернационал в региона, които призовават за провеждането на избори за нов парламент и които поясняват, че нищо няма да се промени, докато работническите и селските маси не излъчат свои кандидати и не създадат своя независима партия на работническата класа, за да обърнат катастрофалния ход на приватизациите през последните 20 години, да се справят с неолибералния капитализъм и да установят истинска демократична промяна и нови институции, под контрола на работниците и при реално планиране на икономиката и създаване на Социалистическа федерация на Централна Азия.
<SPEAKER ID="143" NAME="RadvilMorkūnaitė-Mikulėnien" AFFILIATION="PPE">
- (LT) Много се радвам, че документът беше приет с голямо мнозинство, даже на практика почти без никаква опозиция. Това само по себе си е съвсем разбираемо, тъй като здравето засяга всички нас и нашите близки. Поздравявам също Европейския парламент и всички граждани на Европейския съюз, както и докладчика, за вземането на такива решения днес, които ще придвижат напред провеждането на по-конкретни и целенасочени действия не само за излекуването на болните от рак, но и за гарантиране на профилактиката на онкологичните заболявания. За съжаление, прогнозата по отношение на раковите заболявания е действително ужасяваща и трябва да съсредоточим усилията си върху нейното преодоляване.
<P>
Гласувах за приемането на документа, защото считам, че комплексният поглед към случаите на рак и борбата срещу тях следва да се разглежда като особено значима част от здравната стратегия както на Европейската общност, така и на държавите-членки. Необходима е колективна и координирана работа от страна на държавите-членки за намаляването на риска в областта на раковите заболявания.
<SPEAKER ID="144" NAME="Jaroslav Paška" AFFILIATION="EFD">
- (SK) Докладът относно мерките за борба срещу рака говори за важността на профилактиката за техния успех в битката срещу това заболяване.
<P>
Известно е, че ранната диагностика на това заболяване ще увеличи шансовете от успешно излекуване. Честотата на някои видове рак може да бъде предвидена чрез генетична предразположеност, начин на живот и т.н. Следователно, по мое мнение, първата ефективна и бърза крачка към предотвратяването на смъртта на много хора може да бъде по-широкият скрининг. Друга важна крачка може да бъде размяната и разпространението на успешни методи за лечение във всички държави от Европейския съюз, включително и в центровете с по-малък опит в лечението на рака, за да се подобри предоставянето на ефективна терапия.
<P>
При всички случаи трябва да аплодираме работата на г-н Peterle и да се надяваме, че ЕС ще вземе по-широки мерки в борбата срещу това заболяване.
<SPEAKER ID="145" NAME="Vito Bonsignore" AFFILIATION="PPE">
(IT) Г-н председател, бих искал да изразя признателността си за работата, извършена от комисията по околна среда, обществено здраве и безопасност на храните, и по-конкретно от докладчика, г-н Peterle. Създаването на партньорство в битката срещу рака по толкова чувствителен въпрос, като този, пред който сме изправени, прави чест на целия Парламент.
<P>
Според данни на Световната здравна организация около 2 милиона европейци умират всяка година от тумори, като в близо 10% от тях туморите са причинени от излагането на канцерогенни вещества на работното място. Убеден съм, че целта за намаляване на новите случаи с 15% до 2020 г. също трябва да се преследва чрез съвместни действия с държавите-членки. Европа трябва да покаже, че е обединена и по този въпрос. Според мен член 66, който може да гарантира наличността на лекарствата за всеки жител във всяка държава, отговаря на този основен принцип.
<P>
Г-н председател, именно затова гласувах в подкрепа на доклада.
<SPEAKER ID="147" NAME="Alajos Mészáros" AFFILIATION="PPE">
- (HU) Госпожи и господа, през последните години станахме свидетели на бурно развитие на информационните и комуникационните технологии. Мащабното развитие и резултатите, постигнати от сектора на ИКТ, допринесоха за развитието на други сектори, които преди това се намираха в стагнация, като например мехатроника, нанотехнологии, контролно-измервателни технологии. Ето защо трябва да бъде приветствана инициативата на Комисията да използва ИКТ за постигането на целите на "ЕС 2020". Приветствам факта, че приехме тази програма и изразявам задоволство, че и аз имах възможност да я подкрепя. От жизненоважно значение е да изпълним планираните цели до 2020 г., а именно, да намалим емисиите на въглероден диоксид и да повишим енергийната ефективност. Секторът на информационните и комуникационните технологии може да бъде от стратегическо значение за енергоспестяващата програма на Европейския съюз и за повишаване на конкурентоспособността на европейската промишленост. За да постигнем целите си обаче е необходима подкрепа за стандартизацията на инструментите за измерване възможно най-скоро, както и за стартиране на изследователски проекти и за приемане на пакет от мерки, насочени към намаляване на потреблението и подобряване на управлението на производството и предлагането на услуги.
<SPEAKER ID="149" NAME="Barbara Matera" AFFILIATION="PPE">
(IT) Г-н председател, гласувах "за" и подкрепих ценния доклад, представен от г-н Prodi като завършек на огромната работа, свършена от Европейската комисия.
<P>
Представлявам Южна Италия, която се намира в южната част на Европа в Средиземноморския басейн. Хората там ни вярват и заслужават да бъдат подготвени за последиците от изменението на климата в нашите региони и селските райони, които зависят предимно от селското стопанство, риболова и туризма и които са съставени предимно от по-уязвими общности и социални групи.
<P>
Ето защо считам, че солидарността между различните държави и райони е определяща, не само като отговор на тази нова стратегия, чието начало поставяме. Очевидно е доста трудно да се говори при това безредие; във всеки случай приключвам. Приветствам прилагането на инструмента "Фонд за солидарност", по който съм докладчик за групата на Европейската народна партия (Християндемократи) като допълнителна подкрепа за навременен и ефективен отговор на последиците от изменението на климата. Наистина е невъзможно да се говори.
<SPEAKER ID="150" NAME="Laima Liucija Andrikien" AFFILIATION="PPE">
- (EN) Г-н председател, подкрепям Бялата книга на Комисията и доклада на г-н Prodi. Считам, че подобна Бяла книга е особено необходима след разговорите относно изменението на климата, проведени в Копенхаген. Резултатите, постигнати в Копенхаген, определено не са достатъчни. Документът с незадължителен характер, който беше договорен в Копенхаген, насочен към ограничаване на глобалното затопляне до +2° C, все пак ще означава затопляне на климата в Европа, белязано от екстремни регионални изменения на климата.
<P>
Трябва да обърнем особено внимание на начина, по който произвеждаме енергия. Трябва да положим по-активни усилия за създаването на конкретна обща енергийна политика. Трябва да подпомогнем изследванията в областта на екологосъобразни технологии, но също така да изготвим ясни политически рамки относно начините за въвеждане и масово използване на технологии, използващи възобновяеми енергийни източници, в нашите икономики.
<P>
Надявам се, че тази Бялка книга ще насочи Европейския съюз в правилната посока и ще доведе до някои конкретни политически действия.
<SPEAKER ID="151" NAME="Karin Kadenbach" AFFILIATION="S&amp;D">
(DE) Г-н председател, подкрепям днешното предложение, внесено от г-н Prodi. И все пак, изменението на този доклад, внесено от групата на Европейската народна партия (Християндемократи), и по-конкретно от г-н Seeber, което, за съжаление, беше прието на пленарното заседание, ми се струва по-спорно. Опасявам се, че консерваторите използват този похват, за да вмъкнат ядрената енергия през задната врата. Насърчаването на нисковъглеродни енергийни източници е добре познат довод, използван от ядреното лоби. Бих искала да подчертая факта, че докладът Prodi определено е насочен в съвсем друга посока. Като австрийка не считам, че ядрената енергия е възобновяем енергиен източник. За мен е много важно ясно да заявя, че днес не подкрепих този параграф.
