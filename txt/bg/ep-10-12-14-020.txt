<CHAPTER ID="020">
Безопасност на играчките (разискване) 
<SPEAKER ID="696" NAME="Председател">
Следващата точка е разискването по въпрос с искане за устен отговор, зададен от Andreas Schwab, Anja Weisgerber, Marianne Thyssen, Anna Maria Corazza Bildt - от името на групата на Европейската народна партия (Християндемократи), Evelyne Gebhardt, Christel Schaldemose, Anna Hedh, Barbara Weiler - от името на групата на Прогресивния алианс на социалистите и демократите в Европейския парламент, Cristian Silviu Buşoi, Jürgen Creutzmann, Антония Първанова, Nadja Hirsch - от името на групата на Алианса на либералите и демократите за Европа, Heide Rühle - от името на групата на Зелените/Европейски свободен алианс, Malcolm Harbour - от името на групата "Европейски консерватори и реформисти", към Комисията относно безопасност на детските играчки - B7-0658/2010).
<SPEAKER ID="697" NAME="Anja Weisgerber" LANGUAGE="DE">
Г-н председател, във връзка с приемането на Директивата за детските играчки бих искала да посоча, че когато я приехме, имахме цел, а именно да направим детските играчки по-безопасни, тъй като децата, които все още растат и се развиват, са изключително чувствителни към опасните вещества и химикали. Като се съобразихме с най-съвременните научни познания към настоящия момент, ние определихме най-строгите изисквания за играчките в целия свят чрез европейското законодателство.
<P>
Както се случва всяка година, този въпрос излезе на преден план преди Коледа и лично за мен, като бъдеща майка, той е близо до сърцето ми и считам, че е много важно да имаме най-строгите стандарти. Ето защо допринесох за инициирането на настоящото разискване.
<P>
Направих това в светлината на новите експертни становища, според които най-строгите гранични стойности за тежки метали не са достатъчно строги предвид най-новите научни данни. Включихме клауза в директивата специално за случи като този, което дава възможност да се променят и да се направят по-строги граничните стойности на по-късен етап и сега трябва да се възползваме от тази клауза. Г-н Таяни, отправихме това искане и към Вашия предшественик миналата година.
<P>
Радвам се, че днес Комисията, доколкото разбрах, най-накрая ще обяви, че изискванията за граничните стойности за някои тежки метали стават по-строги, макар и със закъснение, след като отправихме този призив и със сигурност насърчени от днешното разискване. По принцип обаче ние следва да преразгледаме всички опасни вещества и следователно не трябва да се ограничаваме само до тежките метали. Вместо това трябва да разгледаме най-новите данни относно вредните вещества, познати като полициклични ароматни въглеводороди (ПАВ). Ако се окаже, че и тук граничните стойности трябва да бъдат променени, за да предпазим нашите деца, призовавам да се внесат промени в законодателството във връзка с това. В крайна сметка става въпрос за сигурността на нашите деца.
<SPEAKER ID="698" NAME="Evelyne Gebhardt" LANGUAGE="DE">
Г-н председател, година след година провеждаме това разискване за безопасността на играчките. Всяка година наблюдаваме, че все още има много неща, които трябва да се подобрят. Наред с другото, става въпрос за канцерогенни, мутагенни и токсични за възпроизводството вещества (CMR), които причиняват рак и могат да бъдат много опасни за здравето, а в някои случаи дори за живота на децата.
<P>
Новата информация всъщност показва, че трябва да гарантираме, че граничните стойности са актуализирани и призоваваме Комисията най-накрая да направи това. Г-н член на Комисията, наистина се надявам това да се случи.
<P>
Това обаче не е единственият проблем. Съществува друг проблем с формата на надзор над пазара и тук държавите-членки също имат своите отговорности. Те носят отговорност за това да гарантират, че до пазара достигат само играчки, които наистина отговарят на приетите стандарти за безопасност. За съжаление обаче това не винаги е така. Следователно трябва да гарантираме, че тези стандарти за безопасност се повишават.
<P>
Третото и последно нещо, на което искам да се спра, се отнася до маркирането на играчките. Много хора погрешно смятат, че маркировката CE е показател за безопасност. Това обаче не е така, както посочва и самата Комисия. Следователно е настъпил моментът, г-н член на Комисията, в който Комисията да помисли за това, как да издадем европейска маркировка за безопасност, която наистина да бъде надеждна и да се наблюдава от трети страни, независими органи или структури, за да не може опасни играчки да навлизат на пазара или в магазините, където биха могли да застрашат здравето на нашите деца. Считам, че имаме огромен дълг в това отношение, който трябва да изплатим, и че все още ни предстои много работа, която трябва да свършим възможно най-бързо.
<SPEAKER ID="699" NAME="Cristian Silviu Buşoi" LANGUAGE="EN">
Г-н председател, безопасността на играчките е от огромно значение и не само защото сега е времето от годината, когато покупките на играчки нарастват значително. Наш дълг е като представители на гражданите на Европейския съюз да гарантираме, че се грижим за защитата на интересите на потребителите и че предпазваме децата.
<P>
Изменената Директива 2009/48/ЕО има за цел да увери потребителите, че играчките, които се продават в ЕС, отговарят на най-високите изисквания за безопасност в света, особено по отношение на използването на химични вещества. Мерките за наблюдение на пазара бяха засилени. Документацията, която производителите и вносителите на играчки трябва да поддържат на разположение за проверки, сега трябва да съдържа подробно описание на проектирането и производството на играчката, специфична информация относно компонентите и материалите, използвани за направата й, както и анализ на опасностите, които детската играчка може да създаде.
<P>
В своето становище относно оценката на граничните стойности на миграция за химични елементи в детски играчки Научният комитет по рисковете за здравето и околната среда (SCHER) изрази безпокойство, че методът, използван за измерване на миграцията на химични елементи всъщност не е надежден. Следователно ние искаме да се изясни методът за изчисление, избран за регулиране на канцерогенни, мутагенни и токсични за възпроизводството вещества (CMR) - химични вещества, използвани при производството на детски играчки. Има основания за безпокойство за играчките, проектирани за деца на възраст под три години. Тъй като това е най-уязвимата възрастова група, трябва да се провеждат отделни тестове за играчките, предназначени за тези деца.
<P>
Последните съобщения от Системата за бърз обмен на информация за опасни стоки (RAPEX) също подчертават проблемите, свързани с наблюдението на пазара на детски играчки. Все още има огромен брой играчки, които навлизат на пазара на ЕС и излагат на огромен риск най-уязвимата част от потребителите.
<P>
Има ясни сигнали, че изменената Директива за безопасността на детските играчки трябва да бъде по-строга, за да гарантира най-високо ниво на защитеност за нашите деца. Ние считаме, че тези въпроси трябва да се разгледат възможно най-бързо, като се уверим, че няма да има пропуски след въвеждането на изменената директива. Трябва останем концентрирани върху безопасността на играчките, наблюдението на пазара и предотвратяване на използването на опасни вещества в специално предназначените за деца продукти.
<SPEAKER ID="700" NAME="Malcolm Harbour" LANGUAGE="EN">
Г-н председател, считам, че значението на въпроса, който разглеждаме тази вечер, е резултат от това, че тази комисия продължава да бъде изключително бдителна по въпроси, свързани с безопасността на играчките, както и към целия диапазон от потребителски стоки. Ето защо положихме огромни усилия, за да приемем изменената Директива за детските играчки през 2009 г.
<P>
Но нещата не свършват дотук. Поради това считам, че е добре да ви дадем възможност - имам предвид на Комисията - да ни уверите, че следите отблизо тенденциите и резултатите от тестовете и да гарантирате, че разпоредбите на съществуващото и бъдещото законодателство ще продължат да бъдат актуализирани, за да отразят непрекъснато нарастващия брой на научните доказателства за потенциално опасните химикали. Това, разбира се, включва необходимостта от последователни методи за провеждане на тестове. Част от проблема тук е, че в много случаи установяваме, че производителите на играчки са изправени пред трудности, свързани с липсата на последователни стандарти, спрямо които да провеждат тестове, и съм убеден, че ще се заемете с този въпрос.
<P>
Искам обаче да се спра на по-общия въпрос, защото, както казаха и много от моите колеги, считам, че проблемът тук не е само в регулирането, но и в цялата верига на предлагане на играчки, голяма част от която е извън Европейския съюз.
<P>
Наскоро бях поканен от Вашия колега г-н Дали, за да представям комисията по вътрешния пазар и защита на потребителите на голяма тристранна среща на високо равнище между американци и европейци в Китай и да говоря за безопасността на играчките. Едно от най-важните неща, които ние и Европейската комисия направихме там - и което ценя - беше да говорим с производителите в Китай безопасността на продуктите да се предвижда още в самото начало, т.е. да се познават тези директиви. Това няма нищо общо с маркировката, няма нищо общо с тестовете от трети страни. Всъщност това са основните принципи на обмен на информация и знания, така че безопасността на продуктите да се предвижда още в самото начало. След това тези безопасни продукти остават в производството чрез подходящи системи за качество, но не само за самата играчка, а и за всичките й доставчици.
<P>
Ето така осигуряваме безопасност. Директивата няма да бъде за маркировката. Става въпрос за правилната регулаторна рамка, което означава да накараме всички от веригата на предлагането да разберат своите отговорности.
<SPEAKER ID="701" NAME="Heide Rühle">
автор. - (DE) Г-н председател, бих искала да се обърна директно към г-н Harbour. Това звучи чудесно, г-н Harbour, но аз все още считам, че и на нас ни предстои да свършим малко работа. Не може да е съвпадение, че и тази година, както в навечерието на всяка Коледа, въпросът за безопасността на играчките се разисква в Парламента. Едва миналата година разисквахме канцерогенните вещества в играчките, познати като омекотители. Г-н Ферхойген ни обеща по-конкретно през последната година, че ще има нови проучвания и че той ще предприеме действия, където е необходимо. Тези проучвания са готови за разглеждане от средата на годината. Според проучването на Научния комитет по рисковете за здравето и околната среда (SCHER) граничните стойности за полицикличните ароматни въглеводороди (ПАВ) - канцерогенните вещества - са твърде високи. Методите за провеждане на тестове също не са достатъчно надеждни. Трябва да помислим този въпрос. Въпросите ми към члена на Комисията са: дали той ще се справи с това, което е наследил по темата, и какви действия ще предприеме в резултат от тази критика и в конкретната област?
<P>
Граничните стойности за тежките метали, особено за оловото, също вече не са подходящи, ако трябва да цитирам друго проучване на Научния комитет по рисковете за здравето и околната среда (SCHER). Какво означава това за нас? Ако направим корекции за тежките метали, дали ще осигурим различни гранични стойности при процедурата по комитология? Призовавам Комисията да предприеме действия и в тази област.
<P>
Освен това ние все още очакваме обещаните гранични стойности за шума, произвеждан от играчките, който е вреден за здравето. Тези стойности ни бяха обещани още при първо четене и скоро трябва да ни бъдат представени. Надявам се, че скоро ще разполагаме с тях.
<P>
Не на последно място, бих искала отново да се върна на въпроса за надзора на пазара, защото най-добрите директиви са значими дотолкова, доколкото осигуряват адекватен надзор на пазара, който в крайна сметка гарантира наблюдение на съответствието с директивите и, разбира се, на въпроса с тарифите. Г-н Таяни знае, разбира се, че ще се радваме да работим заедно с него в тази област. В лицето на г-жа Schaldemose имаме докладчик, който се опитва да предприеме допълнителни стъпки в тази област. Ние ще работим в тясно сътрудничество по този въпрос. Това ще бъде следващата важна стъпка наред с въпроса за граничните стойности за тежки метали и за канцерогенни вещества.
<SPEAKER ID="702" NAME="Антонио Таяни" LANGUAGE="IT">
Г-н председател, госпожи и господа, разискването относно безопасността на играчките в Европейския съюз не можеше да се проведе в по-подходящ момент през годината от този, особено в светлината на последните събития в държави като Белгия, която трябваше да изтегли от пазара подложка-пъзел, защото концентрацията на формамид - химическо вещество, класифицирано като канцерогенно, мутагенно и токсично за възпроизводството, беше достатъчно висока, за да се счита за рискова за здравето на децата, както и други държави, като Франция, които повишават надзора на пазарите си за същите тези продукти.
<P>
В момента очакваме нотификация за мерките, предприети от националните органи, а след това ние ще се погрижим получените данни да бъдат анализирани незабавно от нашите научни комитети. Ако в резултат на тези тестове и на научните данни се потвърди, че наистина такива концентрации на формамид подлагат на риск здравето на децата, след това, в съответствие с процедурата на комитета, ще предприемем всички необходими мерки, за да направим съответните изменения в разпоредбите на директивата. Директивата - и тук искам да уверя г-н Harbour - не предвижда такъв механизъм, което означава, че тя може да бъде актуализирана непрекъснато, за да отразява най-новите научни данни.
<P>
Както спомена г-жа Weisgerber, Комисията например вече направи тези изменения за някои химически вещества, като олово и кадмий, за да може техните стойности да съответстват на последните научни данни. Тези изменения ще бъдат наблюдавани в съответствие с регулаторната процедура. Следователно Парламентът ще участва пълноценно в него. Освен механизмите, предвидени от процедурата на комитета обаче - и тук се обръщам към г-жа Rühle - лично аз поемам ангажимент да ви информирам непрекъснато за процеса на работа по тези две вещества.
<P>
Що се отнася до повдигнатите от вас други конкретни въпроси, бих искал да започна с Научния комитет по рисковете за здравето и околната среда, който се позовава на проучване, проведено от Съвместния изследователски център, за да се анализира методологията, използвана в лабораториите за установяване на следи от тежки метали, като олово, в играчките. Тези анализи се провеждат в съответствие със стандарт EN 71-3.
<P>
Според проучването 40 лаборатории са взели участие в анализа, 15 от които са органи, посочени от държавите-членки като достатъчно квалифицирани, за да оценят съответствието на детските играчки по смисъла на Директивата. Само 3 от тези 40 лаборатории разтълкуваха погрешно резултатите от анализите. Комисията изпрати резултатите от тези проучвания на държавите-членки, които посочиха имената на лабораториите, както и на самите лаборатории, като ги прикани да предприемат съответните мерки.
<P>
Въпросното проучване също беше изпратено на Европейската комисия по стандартизация, за да може да бъде включено в нейния преглед на стандарт EN 71-3, който се разработва в момента. Целта на прегледа е да се създаде нов стандарт за прилагане на новите разпоредби относно химическите вещества до определения краен срок, а именно 2013 г.
<P>
Що се отнася до новата директива за детските играчки, приета през май 2009 г., тя се базира на нова законодателна рамка за маркетинга на продуктите и предвижда по-строго наблюдение на пазара. Държавите-членки са задължени да осигурят необходимите инструменти, за да се гарантира, че европейските потребители имат достъп само до безопасни продукти. Те имат задължението да засилят граничния контрол и да гарантират, че техните инспекторати наблюдават ефективно продуктите, които вече са навлезли на европейския пазар. И накрая, в случай че държавите-членки открият нередности в детските играчки, те трябва незабавно да уведомят останалите държави чрез Системата за бърз обмен на информация за опасни стоки (RAPEX) на ЕС.
<P>
Г-н Harbour, Комисията работи в тясно сътрудничество с китайските органи, по-специално по отношение на безопасността на детските играчки. Европейски и китайски експерти по въпроса провеждат редовни срещи за обмен на информация за приложимото законодателство и стандарти и за административните практики. Инспекторите от компетентните китайски органи получават обучение с оглед подобряване на качеството на контрол на продуктите.
<P>
По отношение на граничните стойности на химичните вещества, г-н Buşoi, вярно е, че се предпочита метод, основан на миграцията, защото той се базира на реалния риск, на който са изложени децата. Определянето на гранични стойности на миграция означава да се изготви оценка на риска и излагането на риск, както и да бъдат позволени дневни дози на прием, за да се изчислят тези гранични стойности. Предвид огромния брой химически вещества - над 1 000 - и липсата на достатъчно информация за всички тях ние не можем да приложим този метод с научните познания, които притежаваме в момента.
<P>
Предвид това Директивата вече определя граничните стойности на миграция за някои химични вещества, за които има налична научна информация, и позволява, отново чрез процедура на комитета, въвеждането в бъдеще на гранични стойности на миграция, ако е необходимо да се предоставят други научни данни за други нови вещества.
<P>
Г-жо Rühle, що се отнася до съединенията и полицикличните ароматни въглеводороди, тези вещества може да се открият в различни потребителски стоки, а не само в детските играчки. Следователно възможността за приемане на специфични мерки сега се проверява в рамките на Регламента REACH, който има по-голямо приложно поле и това изглежда е най-последователният и ефективен метод.
<P>
Към играчките, предназначени за използване от деца под тригодишна възраст, се прилагат по-строги правила. Децата под тази възраст са по-уязвими и се нуждаят от по-добра защита. Ако има някакво съмнение за възрастовата група, за която са предназначени, производителят трябва да прилага най-строгите стандарти. Изглежда обаче, че няма основание всички играчки да подлежат на същите ограничения, които важат за бебетата. Излагането на риск и начинът, по който се използват играчките, всъщност не са едни и същи. Освен това някои категории играчки, които са предназначени за по-големи деца и за които не са били отчетени рискове или инциденти, в крайна сметка ще бъдат забранени. Този метод би бил непропорционален и ще противоречи на целта за по-добро регулиране.
<P>
Новата директива също така забранява използването на химикали, класифицирани като канцерогенни, мутагенни и токсични за възпроизвеждане, но самият Парламент реши, че непосредствена забрана, без каквото и да е възможност за дерогация, не би била нито оправдана, нито реалистична. Ако обаче дадено вещество не излага здравето на рискове, защото е недостъпно, то не може да бъде забранено.
<P>
Оценките трябва да се изготвят на основата на всеки отделен случай, като се използва наличната за всяко вещество научна информация. По-строгите гранични стойности може да бъдат приети при процедура на комитета, за да осигурят подходящо равнище на безопасност. Комисията ще предлага това винаги, когато наистина има риск и са необходими конкретни данни.
<P>
Както знаете, новата директива ще се прилага към икономическите оператори от юли 2011 г. Задълженията, свързани с химическите вещества, ще се прилагат от юли 2013 г. Приоритет на Комисията е да се гарантира, че всички заинтересовани - държави-членки и икономически оператори - прилагат новите правила и правят необходимите актуализации в съответствие с научния напредък.
<P>
По-конкретно държавите-членки вече два пъти се срещат, за да обсъдят промените в задълженията за някои химически вещества - през октомври 2009 г. и през септември 2010 г. Планира се допълнителна среща през април 2011 г., с която работата да приключи.
<P>
Беше създадена също така експертна група за химикалите, която да дава насоки на Комисията. Групата вече проведе заседание през ноември, което даде добри резултати във връзка с определянето на проблемите, които следва да бъдат преодолени, и вариантите, които може да бъдат предложени. Насрочена е допълнителна среща през януари 2011 г.
<P>
Г-н Harbour, що се отнася до наблюдението на пазара, ще имам възможност да отговоря на въпросите Ви на по-късна дата.
<SPEAKER ID="703" NAME="Lara Comi" LANGUAGE="IT">
Г-н председател, госпожи и господа, Директивата за безопасността на играчките отбелязва важна стъпка напред при защитата на децата на възраст до 14 години. Тя определя основните изисквания, на които трябва да отговарят играчките при производството и преди да бъдат пуснати на пазара.
<P>
Европейските структури за хармонизация изготвиха хармонизирани европейски стандарти на базата на основните изисквания: съответствието на детските играчки се оценява и се гарантира от маркировката CE, която гарантира високо равнище на безопасност по отношение на международните стандарти. Естествено аз се надявам, че след време маркировката CE може да бъде заменена с микрочипове. Освен това аз лично считам, че Европейският съюз непрекъснато се бори да актуализира своите тестове за безопасност, като непрекъснато ги адаптира към новите технологии.
<P>
Трябва да кажа, че съм озадачена от необходимостта да се провежда разискване непосредствено преди Коледа по проучване, в което се казва, че тестът за граничните стойности на миграция за химични елементи в детски играчки се отклонява от установените правила. Нека не предизвикваме фалшиво безпокойство, което да крием зад законната нужда от непрекъснато актуализиране на нашите системи за контрол, защото това може да навреди и на много европейски предприятия, които упражняват дейност в сектора на детските играчки и спазват всички действащи правила, а това може да се случи в изключително важен момент за тяхното производство.
<P>
Освен това си заслужава да се отбележи, че подобренията в законодателството трябва винаги да бъдат съпътствани от подобрения в прилагането му. Въпреки че нашата работа в Европейския парламент ще продължи в съответствие с подобряване на качеството на детските играчки, надеждата ми за новата година е, че държавите извън Европа ще използват нашите стандарти като модел, за да повишат качеството на техните продукти на международно равнище.
<SPEAKER ID="704" NAME="María Irigoyen Pérez" LANGUAGE="ES">
Г-н председател, г-н член на Комисията, приетата през 2009 г. директива беше успех, защото тя актуализира законодателната рамка, определяща безопасността на детските играчки. Това е огромна стъпка в правилната посока, защото ни показва пътя, по който трябва да вървим, но тя не е достатъчна.
<P>
Ние трябва да бъдем постоянно бдителни и да гарантираме, че детските играчки, които се продават, не застрашават здравето и безопасността на децата. Всички детски играчки на пазара трябва да са съобразени с действащото законодателство.
<P>
Трябва да преразгледаме и да подобрим механизмите за наблюдение, с които се установява наличие на опасни детски играчки, съдържащи вещества, считани за канцерогенни, мутагенни или токсични за възпроизводството (CMR), аромати или други вредни вещества като хетерополианионни съединения.
<P>
Последващото законодателство трябва да бъде по-ясно относно предупрежденията за минимална възраст и за опасностите, произтичащи от неправилна употреба. Трябва да гарантираме, че препоръчителната възраст за детските играчки се базира на проучвания на поведението на децата.
<P>
Необходимо е да можем да адаптираме нашето законодателство към научните достижения на базата на задълбочени проучвания. Трябва да бъдем по-строги и при наблюдението на пазара и вноса на детски играчки.
<P>
Нужно е да работим заедно, да задълбочим сътрудничеството между държавите-членки и да разчитаме на съвместната работа на митническите служби, за да се проследи пътят, по който ще поемат внесените детски играчки.
<P>
Европейците се готвят да пазаруват за Коледа и ние трябва да гарантираме, че продуктите, които купуват, отговарят на всички изисквания за безопасност.
<SPEAKER ID="705" NAME="Zuzana Roithová" AFFILIATION="PPE">
(CS) Г-н председател, препоръката на Научния комитет на Комисията относно граничните стойности за освобождаване на шестте химични вещества не е еднозначна и това породи следния въпрос. Съгласна съм с шестимата експерти, които изготвиха оценката, че те не могат категорично да докажат вредата за децата от тези вещества, защото при симулирано излагане те използват вода, а не детска слюнка, съдържаща лактоза. Ние обаче не можем да оставим родителите на малките деца със съмнение за възможни рискове, на които може да бъде изложено здравето на децата от играчки, направени от синтетични материали. Следователно бих искала да попитам дали Комисията възнамерява да продължи проучванията си, като започне експерименти с мишки например, какъвто беше случаят, когато се проучваха ефектите от веществото бисфенол, което се освобождава от бебешки бутилки за храна, направени от синтетични материали, и което сега ще бъде забранено в целия ЕС от март 2011 г.
<P>
Бих искала да задам още два по-специфични въпроса. Комисията съгласна ли е с предложението на Научния комитет, който препоръчва да се приеме стойност на излагане за деца, равна на 50% от тази, определена за възрастни? Освен това с оглед на факта, че Научният комитет препоръчва намаляване на граничната стойност на кадмия от 0,5 микрограма на килограм детско тегло на ден на 0,36 микрограма, бих искала да попитам Комисията как ще превърне тези заключения в конкретни мерки, отнасящи се до граничните стойности за играчките и за други потребителски стоки. Г-н член на Комисията, ние наистина бихме искали да знаем какъв е графикът за тези мерки, за да знаят родителите на малки деца как да процедират.
<SPEAKER ID="706" NAME="Sylvana Rapti" AFFILIATION="S&amp;D">
(EL) Г-н председател, докато слушах г-н Таяни да говори така компетентно за полицикличните въглеводороди, канцерогенни и токсични вещества, за момент си помислих, че е химик, а не член на Комисията. Тогава си спомних, че той е членът на Комисията, който отговаря за този въпрос, и следователно първото нещо, което трябваше да направи, беше да ни отговори подробно на въпроса, поставен от колегата Evelyne Gebhardt, за маркировката CE - маркировката, която би трябвало да е гаранция за безопасността на играчките, с които си играят нашите деца. Тогава осъзнах, че той не е отговорил на този въпрос по една конкретна причина: този петък се навършват точно две годни, откакто бившият член на Комисията подписа споразумението за безопасност на играчките с търговци на дребно и вносители в един магазин за играчки извън Брюксел. Днес се навършват осемнадесет месеца от приемане на новата директива, но ето че сме се събрали отново и като миналата година, както председателят много точно посочи, обсъждаме същия въпрос - безопасността на детските играчки. Тази година обаче нещата са дори по-сериозни, защото имаме рецесия, а в рецесия родителите, които искат за купят детски играчки и нямат достатъчно средства, ще отидат в онзи сегмент на пазара, в който се продават играчки с качество под определените стандарти. Детските играчки, които са под определените стандарти обаче, водят след себе си три проблема: първо, този сегмент от пазара не знае какво прави; второ, той няма персонал; и трето, няма механизми за контрол, което означава, че все още нямаме защита. Както всички ние знаем и приемаме, децата са най-уязвимото нещо, което имаме, и както правилно споменахте, г-н Таяни, те са най-уязвимите членове на обществото. Моля Ви, отговорете на въпроса за маркировката CE, която е гаранцията за безопасност. Моля Ви, г-н Таяни, да намерите практическо решение, за да може следващата година нито Вие, нито ние да се окажем отново тук, обсъждайки същия въпрос.
<SPEAKER ID="707" NAME="Catherine Stihler" AFFILIATION="S&amp;D">
(EN) Г-н председател, въпросът за безопасността на детските играчки е важен за всички семейства в Европейския съюз. Макар че е задължение на родителите да гарантират безопасността на децата, те трябва да разполагат със сигурна информация, че играчките, с които си играят техните деца, са безопасни. Всъщност тази вечер донесох някои играчки, само за да ви напомня как изглеждат някои от тях.
<P>
Следователно това лековато отношение към безопасността на играчките и фактът, че сме тук вечерта в 23,30 ч., за да задаваме отново въпроси относно безопасността на детските играчки, не ми харесва. И така, какво трябва да се направи?
<P>
Бих искала да науча от Комисията кои дружества, които директно продават или разпространяват детски играчки, са били успешно осъдени за това, че не използват правилно маркировката CE? По въпроса за надзора на пазара, в резултат от мерките за строги ограничения, които се отразяват на държавите-членки, самите организации, които трябва да защитават потребителите, изчезват, сливат се с други организации, останали без средства, или изтеглят финансирането си и правомощията им намаляват. На местно равнище, което често е фронтовата линия на битката срещу опасните детски играчки, бюджетните съкращения ще се отразят върху ефективността на търговските стандарти.
<P>
Може ли Комисията и Съветът да проучат дали тези съкращения ще доведат до нарушаване на поетите ангажименти в Директивата относно общата безопасност на продуктите във връзка с ефективните ресурси и какъв контрол се провежда, за да се гарантира, че държавите-членки защитават децата от опасните играчки? Във връзка с това, дали Комисията ще предложи законодателство за обща европейска рамка за наблюдение на пазара?
<P>
Както стана ясно и тази вечер, хората признаха работата на Системата за бърз обмен на информация за опасни стоки (RAPEX). Нейните ресурси обаче са ограничени, а може да се направи повече за обмена на информация и изземане на опасните продукти от пазара възможно най-бързо. Каква подкрепа се осигурява за обмен на най-добрите практики между служителите, които се занимават с надзор в Европейския съюз? Освен това ще въведе ли Комисията изчерпателна база данни за целия ЕС за инцидентите и нараняванията, като я въведе първоначално за децата и свързаните с играчките наранявания, за да може опасните продукти да бъдат премахнати от пазара възможно най-бързо, доколкото това физически е възможно?
<P>
Надявам се, че през 2011 г. ще станем свидетели на по-голяма ангажираност за окончателно справяне с проблема за опасните детски играчки на европейския пазар.
<SPEAKER ID="708" NAME="Csanád Szegedi" AFFILIATION="NI">
(HU) Г-н председател, госпожи и господа, всеобща истина е, че нашите деца са нашето бъдеще. Следователно е изключително важно да се грижим за безопасността им още от най-ранна възраст и да гарантираме, че използват детски играчки с най-високо качество, които не застрашават здравето им. Определянето на методи за провеждане на тестове обаче е само един аспект от дейността по гарантиране на безопасността на детските играчки. Най-важното е осигуряването на съответствие със законодателството. Задълбочените тестове, както и прилагането на санкции със сериозен и различен ефект в случай на нередности, са особено важни за вносните стоки. Често слушаме за опасностите за здравето на хората във връзка с евтините детски играчки с ниско качество, чиито държави на произход са предимно в Далечния изток. Като баща често откривам, че вместо по-строгите проверки да ги възпират, все по-голям брой и все по-разнообразни подобни нискокачествени продукти намират начин да попаднат в ръцете на нашите деца. Трябва да предотвратим това непрекъснато навлизане на пазара на подобни играчки и да подкрепим широкото използване на играчки, направени от естествени материали.
<SPEAKER ID="709" NAME="Seán Kelly" AFFILIATION="PPE">
(GA) Г-н председател, говорих по този въпрос миналата година и, както много други колеги, след една година и аз отново съм тук тази вечер, а това не е добре.
<P>
(EN) Въпреки това предполагам, че няма нищо по-мъчително от това да видиш как детето ти се наранява или умира в резултат от това, че си е играло с детска играчка. Тук имаме предвид поглъщане на нещо или задушаване, но има и доста по-прикрит убиец и това е ракът. Съществуват доказателства, че най-вече броят на малките деца, заболели от рак, нараства. Много хора мислят, че това е резултат от излагането на децата на действието на химикалите в детските играчки. Споменават се най-вече полициклични ароматни въглеводороди (ПАВ) и следователно е важно да сведем наличието на канцерогенни, мутагенни или токсични за възпроизводството вещества (CMR) в детските играчки до минимум.
<P>
Ето защо трябва да предприемем действия.
<P>
(GA) Време е да го направим и да гарантираме, че играчките, които използват нашите деца, са безопасни за тях.
<SPEAKER ID="712" NAME="Антонио Таяни" LANGUAGE="IT">
Г-н председател, уважаеми колеги, първо, бих искал отново да посоча в отговор на множеството въпроси, които ми отправихте по време на разискването, че директивата ще започне да се прилага към икономическите оператори от юли 2011 г. и че задълженията, свързани с химичните вещества, ще се прилагат от юли 2013 г. По време на моето изказване казах, че прилагането на новите правила от всички заинтересовани страни беше приоритет за Комисията.
<P>
Що се отнася до наблюдението, ясно е, че не само има нужда от строгото законодателство, а и че то трябва да се прилага правилно. В противен случай то никога няма да бъде ефективно. Ето защо съм убеден, че държавите-членки ще изиграят основна роля. Всъщност играчките, които днес навлизат на пазара в Ротердам или в Констанца, Румъния, утре може да влязат и в Болоня, Лисабон и Хелзинки, без какъвто и да било граничен контрол.
<P>
Това, което успокоява потребителите, е нещо повече от актуализиране на директивите на всеки две седмици, а именно възможността да вярват в строгостта и правилното функциониране на наблюдението на пазара - с други думи, във факта, че ако някой се опита да продаде опасни играчки, ще бъде наказан, а опасните продукти ще бъдат иззети от пазара.
<P>
Очевидно същият аргумент важи и за предприятията. Онези, които спазват правилата, плащат цената за тази ситуация. Всъщност те оценяват факта, че не са изложени на риск от нелоялна конкуренция от тези, които малко или много съзнателно продават продукти и детски играчки, които не съответстват на законодателните изисквания. Накратко, истинското предизвикателство е да се осигури спокойствие на потребителите, правната сигурност и условия на равнопоставеност за предприятията и ресурси за органите за наблюдение на пазара, както и механизми за сътрудничество.
<P>
Следователно през 2011 г. Комисията ще проучи възможността да се разработи многогодишна програма за наблюдение на пазара, за да се определят дългосрочни мерки, които трябва да се предприемат и да се осигурят необходимите финансови ресурси, за да се гарантират еднакво строги проверки и последователни действия от страна на държавите-членки.
<P>
Бих искал да ви информирам, че през 2011 г. възнамерявам да организирам събитие на пристанището в Ротердам съвместно с органите в Нидерлания, което по възможност да съвпадне с влизане в сила на директивата. Идеята е да проверим как най-голямото пристанище в Европа ще спазва новите правила, определени в директивата.
<P>
Що се отнася до маркировката CE - една от основните теми, на които се спрях при изслушването ми от Парламента преди моето назначение и която беше застъпена и при изслушванията ми пред комисията по вътрешен пазар - това не е сертификат за качество. Това е удостоверение, че продуктът е съобразен с определени стандарти. Следователно това е сертификат за съответствие със стандарти, а не сертификат за качество. Както по-рано многократно съм споменавал, маркировката за качество е нещо, което само можем да предвиждаме в бъдеще.
<P>
Използването на маркировката CE и предотвратяването на неправилната й употреба - нещо, което за съжаление се случва с много продукти, включително и такива, произведени извън ЕС - само по себе си е съществено постижение. Следователно считам, че ние можем да продължим да работим по въпроса, да развием маркировката CE - лично аз не съм против да се обсъди въвеждане на маркировка за качество в бъдеще, но смятам, че би било незряло това да стане сега.
<P>
Що се отнася до базите данни, те ще бъдат включени в прегледа на директивата за безопасността на продуктите. По отношение на бисфенола обаче, който се съдържа в бебешките шишета за храна, тук не става въпрос за играчка и те не попадат в приложното поле на директивата, но, както посочи многоуважаваният колега, този продукт вече е изтеглен от пазара.
<P>
Считам, че отговорих на повечето от зададените ми въпроси. Благодаря на председателя и на членовете на ЕП, които отправиха въпроси към Комисията.
<SPEAKER ID="713" NAME="Председател">
Разискването приключи.
<P>
Писмени изявления (член 149)
<SPEAKER ID="714" NAME="Liam Aylward" LANGUAGE="GA">
Хиляди нови играчки навлизат на пазара в Европа всяка година, а Коледа е времето, когато търсенето на играчки в магазините е най-голямо. Следователно въпросът идва съвсем навреме.
<P>
Съществува значително безпокойство относно вредните химически вещества, открити в някои играчки. Комисията трябва незабавно да се заеме с този въпрос. Стандартите за безопасност трябва да се основават на надеждни методи за провеждане на тестове и да се извършват интензивни научни изследвания, за да се гарантира, че няма наличие на вредни вещества в детските играчки.
<P>
Необходимо е постоянно да се полагат грижи, въпреки че всички играчки, които ще се появят на пазара след 20 юли 2011 г., ще трябва да бъдат съобразени с новата Директива за безопасността на детските играчки и въпреки че ние в Европа имаме най-строгото законодателство в света за безопасността на детските играчки. Комисията трябва да бъде бдителна и да засили наблюдението на пазара на вносни стоки.
<P>
Всеки сигнал за опасни детски играчки е причина за безпокойство и всеки отделен случай трябва да се разглежда незабавно. Потребителите трябва да имат доверие в маркировката CE, която гарантира, че продуктът отговаря на стандартите на ЕС и е направен от нетоксични материали.
