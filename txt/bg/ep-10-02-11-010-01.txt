<CHAPTER ID="010-01">
1. Венецуела
<SPEAKER ID="191" NAME="Председател">
Следващата точка е разискването по шест предложения за резолюция относно Венецуела.
<SPEAKER ID="192" NAME="Tunne Kelam" LANGUAGE="EN">
Г-н председател, членовете на Парламента са изключително разтревожени относно скорошните ограничения на свободата на печата, наложени от режима във Венецуела.
<P>
Както знаете, свободата на медиите е в основите на демократичното общество. Аз определено включвам и правото на получаване на информация от многобройни плуралистични източници. Напоследък срещу свободата на медиите имаше посегателства от страна на президента Уго Чавес. През август миналата година той разпореди закриването на 34 радиостанции чрез отказ да им бъдат подновени лицензите. Този януари президентът Чавес нареди да се спре излъчването на "Radio Caracas Televisión" и на пет други кабелни и сателитни телевизионни канала, които не излъчиха негова официална реч. Освен това той описа използването на "Туитър" и на интернет за предаване на антиправителствена информация като терористична дейност. Протестираме заради смъртта на двама венецуелски студенти, които са протестирали срещу закриването на свободните медии...
<P>
(Председателят отнема думата на оратора)
<SPEAKER ID="193" NAME="Renate Weber">
автор. - (ES) Г-н председател, госпожи и господа, свободата на изразяване не е само виртуално право, което може да се договаря, без да се взема под внимание политическата и социална реалност на дадена държава. Най-важната гаранция, която хората могат да имат, е свободата на печата за изразяване на критични мнения за правителството или политиците независимо от това дали са президенти, дали са проправителствено настроени или са от опозицията. Това се отнася до достъпа до информация от плуралистични източници, за да може правото на гласуване да бъде реално.
<P>
За съжаление, действителността във Венецуела е такава, че след редица антидемократични актове от страна на правителството на президента Чавес, насочени срещу опозицията, сега то изглежда възнамерява да сложи край на печата. Ние се позоваваме не само на неотдавнашния случай с телевизионния канал RCTV International (RCTV-I), за който органът за аудиовизуални услуги във Венецуела наложи закон с обратна сила, но също така и на факта, че след 2009 г. 34 от най-популярните радиостанции във Венецуела бяха закрити.
<P>
Освен това, върху телевизионния канал "Globovisión", който все още поддържа редакторска линия независима от правителството, се оказва натиск с оглед това да се промени. Нека не забравяме, че най-погрешният начин за отстраняване на медии е чрез самоцензуриране.
<P>
След закриването на 34 радиостанции правителството на Уго Чавес официално съобщи за съществуването на списък на други радиостанции, които също щели да бъдат закрити - списък, за който никой не знае, защото процедурите не са открити, списък, над който е надвиснала голяма несигурност и чиято единствена цел е да насърчава самоцензурирането. Всички тези нарушения се извършват без реакция от страна на компетентните съдилища срещу заведените в тях дела.
<P>
В държава, в която всеобщ принцип като този за неприлагане на обратната сила не се зачита, в която съдебните органи не реагират на подадени жалби, освен ако президентът не им нареди да го направят, няма принципи на правовата държава и няма разделяне на властите. Казано направо, не съществува демокрация. За съжаление, днес Венецуела е такава.
<SPEAKER ID="194" NAME="Véronique De Keyser" LANGUAGE="FR">
Г-н председател, съжалявам, но предложението за резолюция относно Венецуела, което беше внесено главно от групата на Европейската народна партия (Християндемократи), е всъщност зле скалъпена шега, с която се цели неотложното разискване да бъде използвано за политически цели и г-н Чавес да бъде дискредитиран.
<P>
Ще обобщя, защото няма смисъл да се губи време. Четири национални радиостанции не са спазили законовите изисквания за регистрация. Били са временно спрени, но сега спазват изискванията. Надявам се, че бързо ще се върнат към дейност.
<P>
В предложение за обща резолюция с групата на Зелените/Европейски свободен алианс и с Конфедеративната група на Европейската обединена левица - Северна зелена левица моята група заявява отново безусловната си подкрепа за свободата на изразяване и за плурализма. Изненадана съм обаче от много променливия възглед на групата PPE за свободата на изразяване. Не бяхте ли вие тези, които гласуваха против резолюцията относно свободата на печата в Италия в защита на Берлускони? Ако днес искате да станете за смях, заповядайте. Ще има много време за гласуване, използвайте го по най-добрия възможен начин.
<SPEAKER ID="195" NAME="Raül Romeva i Rueda" LANGUAGE="ES">
Г-н председател, аз също се натъквам на два проблема относно Венецуела. Единият е във връзка с формата, а другият - със съдържанието. По въпроса за формата трябва да кажа, че нашите колеги от групата на Европейската народна партия (Християндемократи), които от известно време насам активно злоупотребяват с неотложния характер на настоящото заседание относно нарушения на правата на човека с оглед да водят партийно политическо разискване, усложняват обстановката.
<P>
За тях е съвсем законно да искат да провеждат партийни политически дейности. Това обаче не е подходящото място. Ако желаят да правят изявления в подкрепа на техни приятели или каквото и да било друго, да критикуват правителствата, които не харесват, сега не е нито времето, нито мястото.
<P>
Нека обаче да приемем много по-сериозно това неотложно заседание, на което обсъждаме нарушения на правата на човека и демокрацията, защото ако не го направим, ще загубим доверието, с което сега се ползваме и което е ясно, че трудно можем да възвърнем на международно равнище.
<P>
В Латинска Америка има много скандални случаи на нарушения на правата на човека. Нека да бъдем по-последователни. Искаме ли да обсъждаме правата на човека в Латинска Америка? Тогава нека да разговаряме за Колумбия и Хондурас. Как се получава така, че на пленарно заседание никога не се стига до тези въпроси? Защо винаги имаме подобен проблем и все пак, в случай като днешния, който е само административен въпрос, имаме такова присъствие и подкрепа? Това е неприемливо. Неприемливо е, защото, подчертавам, губим цялото доверие и цялата законност да можем да изразяваме мнение относно такива случаи.
<P>
Нека бъда съвсем ясен. Аз не съм последовател на Чавес. Подкрепям свободата на изразяването дори за тези, чието мнение е коренно противоположно на моето, било то тук, в Италия или в Хондурас. Това обаче не е свързано с днешното разискване. Проблемът, който се разглежда днес, е изцяло административен - въпрос, свързан с вътрешния ред във Венецуела, въпрос, който в момента се решава и при това, според информацията, с която разполагаме, дори вече е бил решен.
<P>
Следователно дори няма случай. Няма смисъл. Ако искаме да продължаваме да се подиграваме с това заседание с неотложен характер, нека да продължаваме в същия дух и ще стигнем дотам, че никога няма да обсъждаме изобщо нищо, защото няма да се ползваме с каквото и да било доверие.
<P>
Ето защо приканвам членовете на групата PPE да приемат това неотложно заседание малко по-сериозно или то без съмнение ще свърши като нещо напълно безсмислено.
<SPEAKER ID="196" NAME="Joe Higgins">
автор. - (EN) Г-н председател, нека най-напред да подчертая крайното лицемерие на групите от дясното крило в Парламента, които осъждат правителството на Венецуела за временното изтегляне на предавателните съоръжения на "Radio Caracas Television" ("RCTV") и претендират, че са защитници на свободата на печата. Това са същите групи, които подкрепят система в Европа, при която огромната част от медиите са контролирани от милиардери и големи частни корпорации, използващи контрола, от една страна, да прибират големи печалби за себе си и, от друга страна, да бълват прокапиталистическа пропаганда, пропазарна и пронеолиберална пропаганда. В контекста на настоящата икономическа криза те клеветят и обиждат работниците от публичния сектор например, като неотстъпно прокарват на дневен ред идеята, че хората от работническата класа са тези, които трябва да плащат за кризата, и клеветят неспирно организации на работническата класа, които се осмеляват да не се съгласят.
<P>
Повдигането на въпроса за "RCTV" в неотложната резолюция относно правата на човека днес е голяма злоупотреба с тази процедура. Между другото повечето от медиите във Венецуела са частна собственост, всъщност включително и мощните медийни корпорации, които през 2002 г. крояха планове да свалят от власт Уго Чавес, който е избиран и преизбиран много пъти от народа на Венецуела. Истината е, че групата PPE в Парламента има същия дневен ред като конспираторите, планиращи преврата - те искат да отхвърлят правителството на Уго Чавес, защото не е изпълнило наглите предписания на световния капитализъм за извършване на повсеместна приватизация и дерегулиране, а те не искат противопоставяне на неолибералния дневен ред. Да, работническата класа в Латинска Америка в общи линии се надига в опозиция. Аз обаче няма да спестя малко остра критика на правителството на Венецуела.
<P>
Независимо от голямата подкрепа от страна на мнозинството на венецуелския народ Уго Чавес всъщност не е скъсал окончателно с капитализма и не е застанал начело на движение за истински демократичен социализъм. В известен смисъл е налице тенденция към бюрократизъм. Накрая, моите съмишленици на място, например в групата Socialismo Revolucionário (революционен социализъм), се борят срещу тези тенденции, борят се за правата на работниците и за истински социализъм, което означава, между другото, че медиите няма да бъдат контролирани нито от капиталистическите, нито от бюрократичните интереси, а че демократично ще се отворят за всички сектори в обществото.
<SPEAKER ID="197" NAME="Tomasz Piotr Poręba" LANGUAGE="PL">
Г-н председател, днес наистина трябва да говорим в Европейския парламент за това, което се случва във Венецуела, където един диктатор нарушава закона, премахва опозицията, закрива независими телевизионни станции, отчуждава предприятия и затваря различни институции. Това е мястото. Извършени са очевидни нарушения на правата на човека.
<P>
Има обаче и други въпроси, защото неговото управление дестабилизира положението не само в собствената му държава, но и в региона. Провокационни действия срещу Колумбия, подкрепа за партизаните от "Революционни въоръжени сили на Колумбия" (FARC) - това са факти, които могат да доведат до реален конфликт в региона.
<P>
Колумбия е наш стратегически партньор. Нека сега да подкрепим Колумбия и да бъдем до нея, когато държавата е толкова силно атакувана от Чавес и е предизвиквана, измамнически или с провокации, да изостри конфликта в региона. Това е наше задължение и, ако тези нападки или провокации се засилят, Европейският съюз и Европейският парламент ще бъдат длъжни да застанат до Колумбия, да бъдат с Колумбия и да я подкрепят в конфликт с Венецуела, какъвто, страхувам се, може скоро да започне.
<SPEAKER ID="198" NAME="Bogusław Sonik" LANGUAGE="PL">
Г-н председател, винаги е едно и също: за по-добро бъдеще, за премахване на неравенството, за свобода на народа от потисници и тирани, за край на бедността и нищетата, за използване богатствата на държавата за благото на нацията - някой взема властта. Това е целта на всяка революция, а така също и на онези, които, използвайки механизмите на демокрацията, заемат поста, за който са си мечтали, например президент, за да захвърлят още на другия ден лозунгите си за свобода, демокрация и гражданско общество. От този момент нататък те са ръководени от мотото: "веднъж щом властта е в нас, никога няма да се откажем от нея". Диктаторите постигат тази цел, използвайки същите методи: цензура, тайна полиция, затвор за онези, които мислят различно, разпокъсване и разделяне на опозиционните сили и пълен контрол върху медиите. Един вид учредителна харта, символ на точно същия вид мислене през 20-ти век беше например потушаването на въстанието на героичните моряци в Кронщад от страна на Ленин. Тази диагноза важи и днес за Венецуела. Свободата на медиите е от основно значение за демокрацията и зачитането на основните ценности. Европейската комисия трябва да предприеме подходящо действие.
<SPEAKER ID="199" NAME="Zigmantas Balčytis" LANGUAGE="LT">
Няколко от членовете на нашата група всъщност вече изразиха своето становище и аз също съм съгласен, че въпросът за Венецуела или свободата на изразяване не само е уместен в Латинска Америка, но и в цяла Европа, и в света. Ако трябваше да разгледаме в подробности нарушенията на свободата на изразяване, считам, че ще установим, че проблемът съществува и в някои държави-членки на Европейския съюз.
<P>
Твърдо подкрепям мнението, че въпросът вероятно е бил добавен доста набързо в дневния ред и че имаме далеч по-големи проблеми, извършват се далеч по-големи престъпления не само в Латинска Америка, но и в други държави. Затова считам, че днешният въпрос е преувеличен.
<SPEAKER ID="200" NAME="Izaskun Bilbao Barandica" LANGUAGE="ES">
Г-н председател, приемам, че съществуват много по-сериозни проблеми от този, но мой дълг, в подкрепа на последователността, е да осъдя и това, което в момента се случва във Венецуела. Гласувах в подкрепа на инициативата относно Италия.
<P>
Преди няколко дни в Парламента осъдих случая със закриването на единствения вестник в Испания, издаван на баски език в Страната на баските, а днес съм тук, за да осъдя закриването на "Radio Caracas" през 2007 г. и 34 радиостанции през 2009 г.
<P>
Иска ми се проблемите да са били само административни и правата на тези медийни органи да бъдат възстановени. Обезпокоена съм обаче като чувам, че президентът Чавес приравнява новите сайтове за социални мрежи с държавен тероризъм, и като виждам, че интернет е пред сериозна заплаха.
<P>
Мой дълг е да защитя правата на хората, да защитя свободата на изразяване, да защитя правото на медиите да предоставят свободна и плуралистична информация, защото това означава защита на пълна свобода на правото на гражданите на информация.
<SPEAKER ID="201" NAME="Andreas Mölzer" AFFILIATION="NI">
(DE) Г-н председател, знаем, че Венецуела е една от най-богатите на нефт държави в света. Знаем също, че държавата има огромен потенциал за производство на енергия от водноелектрически централи, както знаем също така, че населението на Венецуела страда от последиците на дългогодишно лошо управление. В продължение на десетилетия държавата не е могла да инвестира постъпленията си от нефта в устойчиво развитие или в развитие на инфраструктурата. Обвързването на националната валута с щатския долар може би беше още един безрезултатен ход. Напоследък президентът Чавес се опитва да преодолее този проблем чрез обезценяване на валутата и чрез поставяне под контрол на държавния дълг. Въпреки това национализацията на банки, отчуждаването и временното затваряне на магазини за хранителни стоки вероятно няма да бъде достатъчно за отблъскване на заплахата от бързо растяща инфлация в дългосрочен план.
<P>
Президентът Чавес следва политика на намеса на държавата в икономиката -централизирано планиране на икономиката - подобна на тази на други авторитарни режими, която без съмнение и неизбежно е обречена на гибел. Положението вероятно ще се влоши още повече, което може би ще се случи, ако производителите, които са били принудени да произвеждат хранителни продукти на фиксирани непазарни цени в продължение на години, се опитат при възможност в даден момент да се надигнат на протест. Трябва също така да изразя критика относно факта, че в несигурната обстановка, в която венецуелците страдат от спиране на тока, недостиг на вода и окаяна икономика, президентът Чавес е купил оръжия за Националната гвардия на стойност над 70 млн. щатски долара. Това е лошо предзнаменование, и по-специално в контекста на нестихващите протести след закриването на радиопредавателна медия, критично настроена към правителството, в които студенти и членове на опозицията отново и отново влизат в ожесточени сблъсъци със силите на сигурността.
<P>
Тъй като правата на човека са от особена важност за Европейския съюз, както всички ще се съгласим, трябва да си поставим за цел да помогнем. Трябва да действаме не само в случаи на нарушения на правата на човека, но също така в проучване на възможностите за подобряване на условията, в които живее населението на Венецуела, без да се намесваме пряко във вътрешните работи на държавата. За тази задача се изискват много дипломатически умения и разбиране. Надявам се, че Европейският съюз е в състояние да направи това.
<SPEAKER ID="202" NAME="Martin Kastler" AFFILIATION="PPE">
(DE) Г-н председател, госпожи и господа, аз съм малко изненадан, че групата на Европейската народна партия (Християндемократи) в Парламента е обвинявана за това, че настоятелно прокарва в дневния ред темата, която, въпреки и неотложна, не е по вкуса на някои от членовете на лявото мнозинство в Парламента. Съмнявам се, че те съставляват мнозинство в Парламента. Просто трябваше да задам въпроса. Като всички останали групи, нашата група също има пълното право да повдига темата. Въпреки че г-н Чавес, който понастоящем е на власт, може да е един вид другар на вас или на предишното действащо испанско председателство, ние все пак трябва да попитаме какви мерки се вземат в това отношение.
<P>
Аз съм доста удивен, че някой като г-н Чавес може да изрече неща като "Туитър" е терористична система". Съжалявам, но всеки в наше време, който описва "Туитър" като терористична система, живее в друг свят - обратно в каменната ера. Нека да ви кажа и това: ние от групата PPE няма да се уплашим от това обвинение. Ние осъждаме нарушенията на правата на човека навсякъде. Аз лично осъждам нарушаването на правата на човека, когато става въпрос за свободата на печата. По този въпрос нека да кажа само, че венецуелските журналисти са изкуствено поддържани и са под диктат, че съдии са хвърляни в затвора, в случай че освободят някого, който е бил погрешно задържан. Като граждани на Европейския съюз трябва да имаме куража да говорим открито срещу такива практики.
<P>
Няма да позволя на г-жа de Keyser и на други в Парламента да хвърлят такива обвинения срещу групата PPE. Като всички други ние имаме пълното право да посочваме нарушенията на правата на човека и на свободите, било то в Европа или където и да било другаде в света, като теми достойни за разискване.
<SPEAKER ID="203" NAME="Marietje Schaake" AFFILIATION="ALDE">
(EN) Г-н председател, правителството на Венецуела несправедливо се опита да ограничи свободата на изразяване и плурализма в медиите и в интернет. Тези отчаяни опити за цензуриране на информацията и на изразяването ми напомнят за поведението на Махмуд Ахмадинеджад. Всъщност президентът Уго Чавес нарича Махмуд Ахмадинеджад приятел - а с приятели като тези, човек би се запитал кой се нуждае от врагове.
<P>
Все пак фактът, че Чавес счита "Туитър" и изпращането на текстови съобщения за терористични актове показва, че той счита хората, свободния поток на техните идеи, и опозицията за свой враг. Трябва да призная, че използвам "Туитър" и изпращам текстови съобщения, но за радост в Европа считаме свободното изразяване за основно и всеобщо право, включително по интернет. Ограничаването на цифровите възможности за изразяване, за информация и за обмяната на идеи е доказателство за страха на венецуелското правителство от неговите граждани и от техния призив за слагане на край на насилието и потисничеството.
<P>
Успешното мобилизиране на гражданите може да се види в примера с Оскар Моралес, който създаде група във "Фейсбук", наречена "Един милион гласа срещу FARC", с надеждата да събере един милион души онлайн. Той скоро мобилизира 12 милиона души в целия свят да излязат на протест по улиците и да призовават за слагане на край на насилието на FARC. Това движение беше насърчавано от гражданите, използващи технологията като средство за изразяване. Опитът за ограничаване на това средство е не само несправедлив, но се оказва, че е и неефективен.
<SPEAKER ID="204" NAME="Charles Tannock" AFFILIATION="ECR">
(EN) Г-н председател, свободата на печата и свободното демократично управление са основополагащи за ЕС. За Уго Чавес - псевдо диктаторът на Венецуела - това са само пречки по пътя му към абсолютната власт. Той е демагог, а не демократ, съсипал венецуелската икономика.
<P>
Въпреки това в Парламента все още има полагаема се на Чавес част от защитници като г-н Higgins, вероятно защото Чавес отразява техния злостен антиамериканизъм и негодуванието им от успеха на президента Урибе в съседна Колумбия. Жалко е, че други политически групи от ляво отказват да се присъединят с нас към преобладаващата политическа насока в Парламента, която осъжда все по-произволното и сериозно незачитане на основните свободи от страна на режима на Чавес. Неговият отговор на критиките, които телевизионна станция отправи срещу управлението му, беше просто да я свали от ефир.
<P>
Това ми напомня за подобна ситуация в Китайската народна република, където комунистическият режим се опита да попречи на една европейска компания да излъчва антикомунистически телевизионни програми. Затова Чавес безсрамно се солидаризира с управниците на Китай, които са привърженици на авторитарната и неотстъпчива политика. Неговите най-близки приятели в международен план са диктаторите Кастро, Лукашенко и Ахмадинеджад, което говори красноречиво.
<P>
Моята група ECR подкрепя народа на Венецуела в усилията му да постигне истинска демокрация за държавата.
<SPEAKER ID="205" NAME="Laima Liucija Andrikien" AFFILIATION="PPE">
(EN) Г-н председател, положението с демократичните права и правата на човека във Венецуела постоянно се влошава и трябва напълно да признаем този факт. Днес имаме нужда и от напомняне, че различни организации за правата на човека приемат Венецуела за държавата с най-лошо положение по отношение на свободата на печата в Латинска Америка.
<P>
Подполковник Чавес се провали в управлението на Венецуела в много отношения, но остана на власт само чрез потискане на опозицията, чрез постигане на контрол върху медиите и чрез манипулиране на изборния процес. Искам да отговоря на някои колеги, които вече се изказаха преди мен в залата, и да кажа, че нашата отговорност, нашата мисия е да подкрепим народа на Венецуела, който е подложен на преследване, на нарушаване на правата на човека и на арести от страна на техния президент.
<SPEAKER ID="206" NAME="Cristian Dan Preda" AFFILIATION="PPE">
(RO) По мое мнение Уго Чавес е възприел възможно най-лошите черти на тоталитарния социализъм от миналия век. Казвайки това, нямам предвид неговото отношение към чуждите инвестиции, което, разбира се, е също основен въпрос дотогава, докато е напълно произволен. Аз обаче имам предвид неговото отношение към свободата на печата и това, което се представя за плурализъм, защото Уго Чавес се опитва да копира плурализъм чрез закриване на радиостанции, които отказват да излъчват неговите многословни речи, и чрез създаване на публични станции за симулиране на плурализъм. Копирането на плурализма не е същото като приемането на плурализма, защото демокрацията не може да действа на основата на карикатура на плурализма.
<P>
Приближените на Чавес вече са назначени. Той е чисто и просто диктатор, защото мрази плурализма. Ето защо считам, че социалистите не трябва да го защитават. Всъщност една от жертвите при скорошните демонстрации беше студент социалист.
<SPEAKER ID="207" NAME="Janusz Władysław Zemke" AFFILIATION="S&amp;D">
(PL) Г-н председател, искам да подкрепя становището на моята група, представено от г-жа De Keyser. Без съмнение не трябва да има търпимост за нарушаването на свободата на медиите. Ние определено виждаме, че във Венецуела се случват тревожни събития. Считам обаче, че трябва да бъдем много внимателни при оформянето на ясни, категорични и окончателни преценки. Според мен трябва да ни се даде отговор на основния въпрос относно станциите, които са били закрити - дали всички те са били закрити по политически причини или някои от тях са били закрити, защото не са спазили законовите изисквания. Считам, че един отговор и разбиране на това, което е чиста политика, и на това, което е правен факт, ще бъде от голямо значение за позицията на Парламента.
<SPEAKER ID="208" NAME="Eija-Riitta Korhola" AFFILIATION="PPE">
(FI) Г-н председател, доста учудващо е, че някои от моите колеги считат за неподходящо да се говори за една от най-корумпираните държави в света. Опонентите на президента Уго Чавес все още са в затворнически килии, осъдени по чисто политически причини. Не е ли това случай, в който защитаването на това положение означава неловко унижение по отношение на собствената идеология на човек?
<P>
На венецуелците също така им се налага да понасят абсолютно ненужно спиране на водата и тока в една от най-богатите в енергийно отношение държави в Латинска Америка. Закриването на радио и телевизионни канали и насилственото потискане на студентските демонстрации говори ясно за тоталитарен режим. Защо тогава не трябва да реагираме? Тъй като медиите трябва да работят в съответствие със закона, те не трябва да бъдат закривани, освен ако органите на властта нямат друг избор и то само след като са били използвани всички други съществуващи законни средства. На обвинените лица трябва също така да се даде възможност да се защитят и да обжалват присъдите си.
<P>
Ако правителството на Венецуела е ангажирано по отношение на принципите на правовата държава и правата на човека, то трябва да защитава и да зачита свободата на изразяване и да оценява изключително важния принос на критиката и откритостта, който носи удовлетворение на страна, управлявана съгласно конституцията.
<SPEAKER ID="209" NAME="Gabriel Mato Adrover" AFFILIATION="PPE">
(ES) Г-н председател, въпреки че за някои хора е само административен въпрос, за други е много повече. Ние говорим за свобода.
<P>
Зная, че за някои свободата трябва да се защитава по определени начини и на определени места. Аз обаче зная, че има и други, за които истинската свобода, тяхната собствена свобода е тази, наложена от диктатори, които те защитават и в определени случаи дори насърчават, а не свободата на хора като нас, които защитаваме идеята в пълния й смисъл, вярваме в свободата на медиите и считаме, че земята не може да бъде отнемана с декрет. Трябва да попитате хиляди хора от Канарските острови, които са били в същото положение като това във Венецуела.
<P>
Говорим за права, за плурализъм и свобода. За съжаление, някои хора все още не вярват в това.
<SPEAKER ID="210" NAME="Вивиан Рединг">
заместник-председател на Комисията. - (EN) Г-н председател, Комисията взема под внимание представените от Парламента проекторезолюции относно положението във Венецуела. Вие можете да бъдете сигурни, че Комисията много внимателно следи обстановката.
<P>
В това отношение ЕС отбелязва с тревога продължителното прекратяване на медии, включително на "RCTV International". Разбираме, че това е въпрос, който надхвърля законовите изисквания и следва да бъде разглеждан в контекста на въпроса за свободата на изразяване във Венецуела. През последните месеци това е причина за тревога, като въпросът силно се популяризира на международно равнище.
<P>
Например през ноември 2009 г. специалният докладчик на Съвета на ООН по правата на човека твърдеше, че предложеният специален закон срещу медийни престъпления във Венецуела ще доведе до сериозни нарушения на правото на свобода на мнение и изразяване и ще ограничи свободата на печата в държавата, в случай че бъде приет в настоящата му форма. Докладчикът също така призова Венецуела за пълно спазване на членове 19 и 20 от Международния пакт за гражданските и политически права, по който Венецуела е страна и който гарантира правото на свобода на мнение и изразяване.
<P>
Вие може би си спомняте, че през 2009 г. Европейският съюз издаде декларация относно тези проблеми, защото за нас свободата на изразяване и свободният достъп до информация са въпроси, съставляващи част от диалога, който провеждаме с органите на Венецуела. Дълбоко съжаляваме, че двама участници в протестите починаха и че няколко лица бяха наранени, включително лица от силите за сигурност и протестиращи. Споделяме оценката на Междуамериканската комисия по правата на човека, която изрази дълбока загриженост относно сериозните инциденти на насилие по време на демонстрациите както в подкрепа, така и против правителството на президента Чавес, и която настоятелно призова правителството на Венецуела да контролира демонстрациите в рамките на зачитането на правата на човека в съответствие с междуамериканските стандарти.
<P>
Следим внимателно и с тревога тенденцията на политическа радикализация. Изборите през септември най-общо се разглеждат като важно събитие за бъдещето на държавата. В това отношение ЕС подчертава значението на провеждането на изборите в мирна, прозрачна и напълно демократична среда.
<P>
В контекста на диалога, който ЕС провежда с органите на Венецуела, винаги сме подчертавали важността на пълното спазване на международните задължения и ангажименти по отношение на правата на човека, включително свободата на изразяване и свободата на печата като крайъгълен камък на демокрацията и на принципите на правовата държава. Както знаете, този принцип е включен в Хартата на основните права на Европейския съюз и сега е част от нашите Договори. Това поставя специален акцент върху свободата на изразяване и зачитането на плурализма в медиите в Европа, а така също и в нашите международни отношения.
<P>
Европейският съюз, чрез Европейския инструмент за демокрация и права на човека, подкрепя дейностите на организациите на гражданското общество в тази много специфична област. Освен това непрекъснато подкрепяме всички инициативи, насочени към насърчаване на търпимост, на пространства за диалог и на взаимно разбирателство.
<P>
От името на Комисията искам да уверя Парламента, че ще продължим да следим внимателно събитията във Венецуела. Нашият ангажимент по отношение на подкрепяне и укрепване на демокрацията и на защитата и насърчаването на правата на човека и основните свободи ще намери отражение в нашата политика на сътрудничество и в отношенията ни с Венецуела в бъдеще, както в миналото.
<SPEAKER ID="211" NAME="María Muñiz De Urquiza" AFFILIATION="S&amp;D">
- (ES) Г-н председател, ако процедурата с вдигане на ръка работи ефективно, председателят трябва да огледа залата, за да види кой иска думата - нещо, което аз безспорно направих, за да се изкажа по процедурата с вдигане на ръка в разискването относно Венецуела. Вие или Вашите служби трябва да следите внимателно за тези, които искат да вземат думата.
<SPEAKER ID="212" NAME="Председател">
Г-жо Muñiz De Urquiza, за мен е физически невъзможно да гледам едновременно във всички посоки. Тук съм заобиколен от много внимателни хора. Когато давах думата на последния член на Парламента, аз също така казах: "Последният член на Парламента, който взима думата, е г-н Mato Adrover". Ако искахте да протестирате, Вие трябваше да го направите тогава.
<P>
Разискването приключи. Гласуването ще се проведе в края на разискването.
<P>
Писмени изявления (член 149)
<SPEAKER ID="213" NAME="Monica Luisa Macovei" AFFILIATION="PPE">
в писмена форма. - (EN) Подкрепям резолюцията, защото съм обезпокоена от недемократичните мерки, взети от правителството на Венецуела, специално тези за ограничаване правата на свобода на печата, свободата на изразяване и на сдружаване. Обезпокоена съм също така и от високото ниво на корупцията, както го възприема народът на Венецуела. Контролът над медиите и над изразяването на различни мнения е характерен за тоталитарните режими. Както беше съобщено от групи по правата на човека, през януари 2010 г. правителството на Чавес е заплашило, че ще предприеме действия срещу доставчици на услугата кабелна телевизия, които са продължили да излъчват предавания по каналите и не са спазили изискването на правителството да прекъснат редовните предавания, за да излъчат реч на президента. В резултат на това доставчиците на кабелна телевизия в държавата спряха излъчването на седем канала. През 2009 г. Чавес принуди станции да излъчат на живо 141 речи, включително реч, която е продължила седем часа и 34 минути. По отношение на корупцията правителството трябва напълно и ефективно да приложи Конвенцията на ООН срещу корупцията и други свързани с нея инструменти, да приеме сериозно тревогите на венецуелските граждани относно корупцията, което е показател за добро управление във всяка държава.
