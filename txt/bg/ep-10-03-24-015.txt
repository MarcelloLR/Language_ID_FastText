<CHAPTER ID="015">
Едноминутни изказвания по въпроси с политическа значимост 
<SPEAKER ID="165" NAME="Председател">
Следващата точка от дневния ред е посветена на едноминутни изказвания в съответствие с член 150.
<P>
Според член 150 можем да отделим максимум 30 минути на тази точка. Имаме повече от 74 заявки за изказвания по нея. Очевидно това няма да е възможно. Тридесет минути и 74-ма оратори с едноминутни изказвания просто няма как да се съчетаят.
<P>
Ето защо за първи път избрахме предварително членовете на Европейския парламент, които ще получат време за изказвания, според ясни критерии, а именно, онези, които са искали време за изказване в друго разискване с едноминутни изказвания, но не са получили такова, сега ще имат времето да се изкажат, доколкото това е възможно, докато онези членове на ЕП, които вече са се изказвали в други разисквания, няма да получат време за изказване.
<P>
Всички, които няма да получат време за изказвания, са уведомени за това предварително по електронната поща. Затова няма да им се наложи да стоят тук и напразно да чакат да им бъде дадена думата. Надявам се, че разбирате това. Това беше единственият възможен начин разискването да се проведе при добър ред.
<P>
И така, онези, които са получили време за изказване, могат веднага да започнат.
<SPEAKER ID="166" NAME="Alf Svensson" AFFILIATION="PPE">
(SV) Г-жо председател, на 11 април Судан ще проведе избори за президент, парламент и регионални събрания. Това са първите избори в Судан от 24 години насам и ние с голям интерес следим развитието в страната.
<P>
Международният наказателен съд в Хага е издал заповед за задържане на президента на Судан Омар Хасан Ахмад ал-Башир, който взе властта с държавен преврат, за престъпления срещу човечеството. Всички знаем колко пострада Судан под неговото тиранично управление. Само през първите няколко месеца от тази година близо 400 души са убити в Южен Судан. Трудно е да се каже колко свободни ще бъдат тези избори. В понеделник Ал-Башир заплаши да експулсира международните наблюдатели на изборите. Той заяви, че ако те се намесят в делата на Судан, ще им отреже пръстите.
<P>
Знаем, че Судан е много бедна държава. На международната конференция на донорите в Кайро миналата неделя представителят на Египет заяви, че страните по света ще трябва да намерят малко над 1,4 млрд. евро за възстановяването на областта Дарфур в Судан. Надявам се, че изборите в Судан ще създадат условия за...
<P>
(Председателят отнема думата на оратора)
<SPEAKER ID="167" NAME="Zigmantas Balčytis" AFFILIATION="S&amp;D">
(LT) Неотдавна имаше много разговори за възстановяването на икономиката на ЕС, но повечето от държавите-членки още не са видели края на кризата. Обществените обсъждания на кризата се ограничават до състоянието на публичните финанси, независимо че бързо увеличаващата се безработица в някои източноевропейски държави-членки на Европейския съюз вече достигна критични равнища. Странно е да чуваме как високопоставени служители на ЕС и ЕП хвалят някои правителства за великолепната им работа, когато всеки месец броят на безработните в тези страни нараства с катастрофални темпове, социалните гаранции се орязват, а броят на хората, които живеят под границата на бедността, расте. За хората в такива страни става много трудно да разберат дали Европейският съюз изпълнява политика за намаляване на бедността или всъщност увеличава бедността в социалната сфера. Според мен правителствата, които са се оказали неспособни да разрешат свързаните със стабилизирането на безработицата проблеми, не би трябвало да бъдат хвалени. Европейската комисия трябва да поеме по-голяма отговорност и отговорно да упражнява надзор над изпълнението на плановете на националните правителства за управление на кризата по-специално в областта на социалните реформи, а също така да прави оценка на въздействието на тези реформи върху хората.
<SPEAKER ID="168" NAME="Sonia Alfano" AFFILIATION="ALDE">
(IT) Г-жо председател, госпожи и господа, 16 души, осъдени за различни престъпления, са избрани в италианския парламент, а на последните европейски избори Италия изпрати трима членове на Европейския парламент, които са осъдени с окончателни съдебни решения.
<P>
В Европа няма закон, който да забранява на осъдените с окончателно съдебно решение или очакващите по-нататъшни производства лица да се явяват на избори; всичко се оставя на преценката на държавите-членки. Италианските граждани предложиха програма за "Чист парламент". Ето защо призоваваме комисията по конституционни въпроси да измени закона относно избирането на представители в Европейския парламент с преки всеобщи избори, така че да въведе условие при явяване на избори за Европейски парламент кандидатите да нямат наказателни присъди, включително неокончателни такива.
<P>
Председателят на комисията по конституционни въпроси в предишния парламент г-н Leinen се зае с това, но всичко беше оставено на неговия наследник г-н Casini, който вече заяви, че комисията по конституционни въпроси няма да продължи работата си в тази насока.
<P>
Искаме да посочим, че това не е само отговорност на комисията по конституционни въпроси, но и член 223 (предишен член 190) от Договора за функциониране на Европейския съюз понастоящем постановява, че Европейският парламент трябва да въведе единна избирателна процедура за целия Европейски съюз.
<SPEAKER ID="169" NAME="Catherine Grèze" AFFILIATION="Verts/ALE">
(FR) Г-жо председател, летището "Hondarribia" е определено от органа за гражданската авиация като едно от най-опасните в страната. Неговите писти са разположени над централните части на Hendaye и Irún, а френско-испанският договор, с който се определя броят на разрешените полети, не се спазва. Същевременно се планира разширяване на това летище противно на становището на живеещите в околностите и на избраните народни представители от двете страни на границата, които са против запазването дори и на настоящата интензивност на трафика.
<P>
Одобрява ли Европейската комисия разрушаването на защитените природни местности в залива Chingoudy, обект по Рамсарската конвенция и по "Натура 2000", чието възстановяване самата тя е финансирала?
<P>
Освен това баскският евроград Bayonne-San Sebastián вече разполага с недостатъчно използвано международно летище, което се намира далеч от уязвими природни местности. Не би ли било по-добре да се подобрят предлаганите в Биариц услуги, като се въведат разновидности на транспорт без замърсяване? Желая да знам какви мерки ще вземе председателят с оглед на това разширяване.
<SPEAKER ID="170" NAME="Marek Henryk Migalski" AFFILIATION="ECR">
(PL) Г-жо председател, искам да повдигна въпроса за убийството на руския журналист Максим Зуев. Г-н Зуев беше убит преди около седмица в Калининград. Той беше добре известен журналист и блогър. Не за първи път се случва убийство на журналист в Русия. От 2000 г. досега има най-малко десетки подобни случая. Това е обезпокоително, тъй като знаем, че ако липсва свобода на словото и журналистите нямат възможност да работят, то липсва свобода изобщо, както и демокрация. В нашия диалог с Русия винаги трябва да обръщаме внимание на това.
<P>
Надявам се да мога да организирам семинар в Европейския парламент тази година, стига да получа съгласието на моята делегация по въпросите на Русия и на комисията по външни работи. Смятам, че всеки от нас в разговорите си на различни равнища с нашите руски партньори трябва да набляга на това, че свободата на медиите и свободата за журналистите да вършат своята работа е основата на диалога и на свободата както в Русия, така и в Европейския съюз.
<SPEAKER ID="171" NAME="Nikolaos Chountis" AFFILIATION="GUE/NGL">
(EL) Г-жо председател, искам да Ви уведомя за факта, че според неотдавна излезли статии американски прокурори са завели дела срещу германската компания "Даймлер" за подкуп на чуждестранни служители в рамките на търг, за да спечели и да сключи договори за правителствени поръчки. В обвинителния акт се посочва, че компанията е ангажирана в дългосрочен процес по подкупване. Същият проблем възникна и със "Сименс", която приложи същата практика и подкупи правителствата на тридесет държави, за да спечели договори с публични корпорации; този скандал още разтърсва Гърция.
<P>
В резултат на това освен с финансова, ние се сблъскваме и с морална криза. До неотдавна германското правителство не преследваше наказателно даването на подкупи извън границите си и твърдеше, че нищо не му е известно за тези събития. В крайна сметка вместо да действа и да включи Комисията за борба с измамите, Европейската комисия не защитава законността и в много случаи не пази парите на европейските граждани.
<SPEAKER ID="172" NAME="Nikolaos Salavrakos" AFFILIATION="EFD">
(EL) Г-жо председател, трябва да съобщя на Европейския парламент, че в 2,15 ч. тази сутрин турският корвет "Бафра" навлезе в гръцките териториални води, като се доближи на едва 18 мили от брега на Атина, и дори поиска да претърси гръцки търговски кораб, който плаваше край брега.
<P>
Това доказва, че всичко, което се каза в първата част на разискването относно така наречения икономически проблем на Гърция, не е напълно вярно. Проблемът на Гърция е най-вече политически. Той се дължи на факта, че тази съседна страна заплашва Гърция с повод за конфликт и системно провокира гръцките военни сили с нарушения не само на териториалните й води, но и на въздушното й пространство.
<P>
(Председателят отбелязва, че има проблем с микрофона)
<P>
...Трябва да Ви кажа, че Гърция прие строги мерки, които в крайна сметка буквално задушават гръцките домакинства, и търпението на гърците вече е към края си. Тези мерки отслабиха съпротивата на гръцкото общество и икономическата сила на гърците.
<P>
Както казах, проблемът на страната е най-вече политически. Не искаме пари от европейските граждани. Искаме подкрепата на Европейския съюз като цяло, за да можем да преодолеем тези нередности на пазарите, които атакуват еврото.
<SPEAKER ID="173" NAME="Franz Obermayr" AFFILIATION="NI">
(DE) Г-жо председател, преди около десет години тогава 14-те държави-членки на ЕС наложиха своите така наречени "санкции" на моята държава - Австрия. В продължение на седем месеца цареше "ледена епоха". Австрийските министри вече не можеха да участват в неформалните срещи на Съвета, но на Австрия все още се разрешаваше да продължава да плаща вноските си като нетен вносител. Освен санкции, имаше и резултат. Независимият доклад от Комитета на мъдреците ясно установи, че участието на Партията на свободата в правителството не застрашава с нищо демокрацията и правата на човека. Заключението беше, че санкциите на ЕС, прикрити като двустранни мерки, нямат валидна правна основа. Те бяха неоправдано вмешателство в суверенитета на Австрия. Вярвам обаче, че от този епизод Европейският съюз си е извлякъл поуката да зачита политическото мнение на другите и националния суверенитет на държавите-членки и техните граждани, а това без съмнение е добре. Нещо повече, с оглед на мира на изток аз също така се надявам, че един от основните разследващи, настоящият член на Европейския парламент Луи Мишел, ще реши, че след десет години отново може да отиде на почивка в Австрия.
<SPEAKER ID="174" NAME="Véronique Mathieu" AFFILIATION="PPE">
(FR) Г-жо председател, вчера Франция отдаде почит на един от своите полицейски служители, полицаят Jean-Serge Nérin, ръководител на френски отряд, който беше убит най-подло от "Отечество и свобода за Страната на баските" (ЕТА) на 16 март при престрелка в региона на Париж.
<P>
Макар и да е отговорна за смъртта на близо 830 души в продължение на 40 години, тази терористична организация за първи път напада френски служител на полицията. Смъртта на г-н Nérin ни напомня за дълга ни да сътрудничим в борбата срещу тероризма.
<P>
Френско-испанското сътрудничество много бързо се доказа като образцово в Европейския съюз. Франция и Испания бяха първите държави-членки, които въведоха съвместни разследващи екипи в европейското пространство на правосъдие. Въвеждането на европейските заповеди за арест също се доказа като много ефективно.
<P>
За съжаление, тези усилия за сътрудничество между нашите полицейски служители и нашите съдии не можаха да предотвратят убийството на г-н Nérin. Ето защо трябва да засилим сътрудничеството си, за да се борим по-ефективно с тероризма.
<SPEAKER ID="175" NAME="Joe Higgins" AFFILIATION="GUE/NGL">
(EN) Г-жо председател, една мащабна гражданска кампания във Вал ди Суза в Северозападна Италия се стреми да възпрепятства изпълнението на проекта за високоскоростен влак, известен като TAV.
<P>
Прекрасната долина Вал ди Суза, която се простира от френската граница до Торино, е широка едва един-два километра, но през нея вече минава голяма магистрала, друг главен път и железопътна линия.
<P>
Кампанията "Не на TAV" ясно показа, че няма основания за TAV. Днес се използват само 38% от капацитета на железопътната линия. Този проект би бил много вреден за околната среда, той ще разруши или ще замърси подземните води и ще отдели азбест и уран в опасни концентрации вследствие на прокопаването на тунели.
<P>
От проекта ще спечелят само крупните компании и строителни организации. Десетки хиляди души се мобилизираха срещу него, докато по скандален начин за сплашване на кампанията се използва полицейско насилие.
<P>
Призовавам ЕС да оттегли всякакво финансиране на TAV и да отмени проекта. Мотото на кампанията "Не на TAV" е: "Sarà dura" (ще бъде трудно). Те няма да се огънат. Победата за гражданските сили във Вал ди Суза ще бъде победа на благоразумието и на природата.
<SPEAKER ID="176" NAME="Paul Nuttall" AFFILIATION="EFD">
(EN) Г-жо председател, аз съм все по-загрижен за начина, по който местните съвети в моя избирателен район в Северозападна Англия използват таксите за паркиране на автомобили, за да увеличават приходите си.
<P>
Да вземем за пример малкия град Конгълтън, който е местна, полуселска общност. Въвеждането на такси за паркиране на автомобили ще засегне тежко местната индустрия и спадът в търговията ще доведе до загуба на приходи, като по този начин ще принуди и без това намиращите се под силен натиск МСП да обявяват фалити и евентуално да затворят.
<P>
Хората винят британското правителство, някои винят Единния съвет, а други сочат с пръст градския съвет, но както винаги зад всичко се крие дългата ръка на Европейския съюз, тъй като всички тези органи работят в посоката на рамката, установена в транспортната политика на ЕС за 2010 г.
<P>
Разбирате ли, ето това е гениалността на ЕС: винаги се сочи някой друг. Независимо дали става въпрос за затваряне на пощенски служби или за събиране на отпадъците веднъж на две седмици, винаги се сочи някъде другаде, като разрушителното влияние на Брюксел не се долавя.
<SPEAKER ID="177" NAME="Nicole Sinclaire" AFFILIATION="NI">
(EN) Г-жо председател, идвам от Западен Мидланд, а 20% от Западен Мидланд са квалифицирани като зелен пояс.
<P>
Зеленият пояс успешно пазеше красотата на нашата провинция и възпрепятстваше произволното урбанистично разрастване. Насърчавано от Европейския съюз обаче, правителството на Обединеното кралство увеличи строителството на домове, като по този начин застраши зеления пояс - а той ми е особено скъп, тъй като се намира близо до мястото, където живея в Meriden Gap.
<P>
Това свидетелства за незачитане на нашите култура и традиции, но кой го е грижа? Откакто Обединеното кралство се присъедини към Европейския съюз - или към европейския общ пазар преди това - вие открито пренебрегвате нашата култура и традиции, а няма и какво друго да се очаква от вас.
<SPEAKER ID="178" NAME="Elena Oana Antonescu" AFFILIATION="PPE">
(RO) Днес се изказвам пред Вас и моите колеги, за да изразя своето виждане, че Европа се нуждае от нова, много по-добре интегрирана стратегия за решаване на проблема с насилието срещу жените.
<P>
Този въпрос е разглеждан от нарастващ брой европейски държави на двупартийна основа от партии, които имат много различни виждания за обществото като цяло. Причината за предложението е в това, че проблемът с домашното насилие се простира извън областта на идеологията и представлява пряка и непосредствена част от човешката и политическа представа за по-справедливо и балансирано общество.
<P>
Искам да подчертая необходимостта от действие за предотвратяване и на психологическото насилие срещу жени. Неотдавнашните изследвания показаха, че този вид насилие винаги предшества прояви на физическо насилие.
<P>
Приветствам факта, че испанското председателство пое битката срещу различните видове насилие срещу жените посредством политическите приоритети на Европейския съюз. Тези мерки обаче трябва да продължат. Създаването на Европейски център за наблюдение на половото насилие и въвеждането на заповеди за защита и спешни телефонни линии са предназначени да ограничават проявите на това явление в Европейския съюз, като същевременно осигуряват и подкрепа в борбата срещу насилието извън ЕС.
<SPEAKER ID="179" NAME="Vilija Blinkevičiūt" AFFILIATION="S&amp;D">
(LT) Доволна съм, че Европейският съюз и държавите-членки се ангажираха за борба с бедността, като обявиха 2010 г. за Европейска година за борба с бедността и социалното изключване, тъй като близо 80 милиона европейски жители живеят под границата на бедността. Много европейци, дори работещите, се борят ежедневно с бедността и нямат възможност за достоен живот. Заделени са 17 млн. евро за изпълнение на планираните действия на ЕС през 2010 г. и този бюджет ще се използва за организиране на информационни семинари, работни групи и публични консултации за преодоляване на свързаните с бедността стереотипи. Това е великолепна инициатива, но как ще осигурим тези средства да се използват ефективно и прозрачно, както и да стигнат пряко до гражданите, които се нуждаят най-много от помощ. Искам да изтъкна, че е невъзможно тенденцията за ръст на бедността да бъде обърната за една година. Ето защо искам да призова европейските структури и държавите-членки да предприемат конкретни действия и да поемат дългосрочни ангажименти на всички равнища на властта, за да се осигури прозрачно и целево отпускане на средства, предназначени да окажат пряка помощ на страдащите от бедност хора.
<SPEAKER ID="180" NAME="Georgios Toussas" AFFILIATION="GUE/NGL">
(EL) Решението на израелското правителство да ускори плановете си за построяване на 1600 нови жилища в Източен Ерусалим, да разшири селищата на Западния бряг, да запази изолирането на ивицата Газа и най-общо да увеличи нападенията на израелската армия в окупираните палестински територии разкрива дори и пред най-пламенния невярващ престъпните планове на Израел и на империалистите като цяло срещу палестинския народ и срещу всички хора в тази област.
<P>
Израел започва нова поредица от смъртоносни нападения срещу палестинския народ, поставил е на нова основа отношенията си и си е осигурил подкрепата на Европейския съюз, САЩ и НАТО в условията на нарастващи вътрешни противоречия между империалистическата четворка. Тази подкрепа беше потвърдена с особена настойчивост и готовност от САЩ по време на неотдавнашното посещение на израелския министър-председател в САЩ, което подчерта, че Израел е повече от главен приоритет за геостратегическите империалистически планове на САЩ в региона изобщо.
<P>
Ние се борим заедно с всички трудещи се за създаването на...
<P>
(Председателят отнема думата на оратора)
<SPEAKER ID="181" NAME="Jaroslav Paška" AFFILIATION="EFD">
(SK) След Втората световна война и преначертаването на границите около 400 000 словаци остават в Унгария и почти толкова унгарци - в Словакия.
<P>
Унгарското малцинство в Словакия все още съществува в същите размери, но ситуацията в Унгария е по-различна. Словашкото малцинство е намалено от първоначалните 400 000 словаци до по-малко от 33 000, с други думи, по-малко от една десета от първоначалния брой. Това е така, защото словашкото правителство осигуряваше на унгарското малцинство образование на майчиния език в повече от 700 училища, докато унгарското правителство предоставя на словаците в Унгария само едно-единствено начално училище.
<P>
Поради това неотдавнашната критика срещу образованието на унгарските малцинства в съседните страни, изказана от президента Шойом, който гледа снизходително и пасивно как неговата администрация задушава етническите малцинства в страната му, може да бъде определена единствено като отвратителна, лицемерна и недобронамерена провокация към сърбите, румънците и словаците, които, за разлика от унгарците, действително се грижат за етническите малцинства на своите територии. В крайна сметка унгарският омбудсман за етническите малцинства също предупреждава, че Унгария продължава да действа за пълна асимилация на етническите малцинства.
<SPEAKER ID="182" NAME="Rareş-Lucian Niculescu" AFFILIATION="PPE">
(RO) Европейският съюз има изключително строги норми за продоволствената сигурност и производителите са задължени да инвестират огромни суми пари, за да могат да ги спазват.
<P>
Независимо от това, съгласно неотдавна проведено от Европейския орган за безопасност на храните проучване, повече от 75% от всички пилета, заклани в Европейския съюз, са заразени с бактерии.
<P>
В три четвърти от пилетата, отглеждани в европейски стопанства, присъстват две от най-токсичните бактерии - Salmonella и Campylobacter.
<P>
Когато такива проучвания стигнат до медиите, те естествено пораждат безпокойство у потребителите. В този контекст трябва да си зададем два въпроса. Първо, какво можем да продължим да правим, за да осигурим на европейските граждани достъп до безопасна и качествена храна? Второ, възможно ли е правилата, които понастоящем са в сила, макар и строги и понякога крайно бюрократични, да не са най-подходящите?
<SPEAKER ID="183" NAME="Csaba Sándor Tabajdi" AFFILIATION="S&amp;D">
(HU) Новите държави-членки сега изпълняват организацията на Европейския съюз на пазара на вино от 2007 г. В хода на процеса Европейската комисия действа в нарушение на закона - жалко, че тук днес не присъстват нейни представители - когато неправомерно регистрира марката "Токай" по искане на Словакия едновременно като защитено наименование за произход и защитено географско указание. Това противоречи на нормите на ЕС, тъй като това вино може да принадлежи или към едната, или към другата от тези категории. Словашкото искане вече не се открива измежду защитените наименования за произход в базата данни E-Bacchus на Комисията. По този начин Комисията сложи край на това незаконно положение, за което й благодаря. Налице е обаче и друго незаконно положение, тъй като словашкият национален закон, на който се основава регистрацията, не съществува, тъй като Словакия го отмени. Поради тази причина моля Комисията да поправи това незаконно положение.
<SPEAKER ID="184" NAME="Zbigniew Ziobro" AFFILIATION="ECR">
(PL) Г-жо председател, Европейската служба за външна дейност (ЕСВД) ще бъде дипломатическият корпус, който ще представлява ЕС и ще подпомага върховния представител на ЕС по въпросите на външните работи. В работата на службата трябва да се обърне внимание на културното и национално диференциране, което съществува в рамките на ЕС. Всяка страна трябва да усеща, че нейните собствени интереси, нейната култура и опитът й са надлежно представени в службата.
<P>
За постигането на тази цел е необходимо споделяне или участие на равностойна основа. Междувременно как се създава корпусът на ЕСВД? Той ще бъде образуван от персонал от подходящите служби към Генералния секретариат на Съвета и на Комисията, както и от персонал, делегиран от националните дипломатически служби. Дипломатите, предложени от държавите-членки, ще съставляват само една трета от целия корпус. Независимо от произхода на персонала и начина на включването му в службата обаче трябва да бъде възприет принцип за пропорционално представителство на всички граждани на държавите-членки. В края на краищата набирането на персонал във всички институции на ЕС се осъществява именно според този принцип. Не виждам основания за по-различно действие в този случай.
<SPEAKER ID="185" NAME="Nuno Teixeira" AFFILIATION="PPE">
(PT) Неотдавна Европейският съюз сключи споразумение със страните от Латинска Америка под егидата на Световната търговска организация, в което се ангажира съществено и поетапно да намалява вносните мита за банани от тези страни. Искам да ви обърна внимание на факта, че това споразумение има пряко отрицателни ефекти върху европейските производители на банани, по-специално тези в Мадейра, Португалия. То ще бъде още по-вредно за производителите на банани от Канарските острови, Испания.
<P>
Искам да ви припомня, че положението на производителите в тези региони вече е сериозно застрашено от физическите характеристики и планинския релеф на островите и от размерите на техните плантации, което означава, че производителите се сблъскват с постоянни трудности, възпрепятстващи развитието им.
<P>
Ето защо е необходимо да бъдат предприети неотложни мерки за подпомагане на производителите на банани от Мадейра и Канарските острови с оглед на сериозното и незабавно въздействие, което новото Женевско споразумение ще окаже върху европейския пазар на вносни стоки и като следствие от това върху производството и продажбата на банани, идващи от тези далечни територии.
<SPEAKER ID="186" NAME="Nessa Childers" AFFILIATION="S&amp;D">
(EN) Г-жо председател, преди вече повече от година фирмата за авиационно техническо обслужване SR Technics обяви, че затваря своя обект на летището в Дъблин, което доведе до закриването на над хиляда работни места. В усилието за компенсиране на тези загуби през октомври 2009 г. беше подадено заявление до Европейския фонд за приспособяване към глобализацията (ЕФПГ) от името на работниците от SR Technics. Тази кандидатура обаче беше отхвърлена като "непълна" от Комисията и аз мога да потвърдя, че близо пет месеца по-късно ирландското правителство все още не е внесло пълна кандидатура.
<P>
Докато ирландското правителство отклони вниманието си поради създадения от правителството икономически срив и вълна от оставки на министри през последните няколко месеца, кандидатурата с потенциал да преобрази живота на стотици хора беше оставена на нечие министерско бюро.
<P>
Парламентът знае, че държавната хазна на Ирландия е празна. Някой циник с основание може да си помисли, че бездействието на правителството може да се дължи на собствените му затруднения да изпълни своята част от ангажимента, ако в крайна сметка финансирането от ЕФПГ бъде осигурено. Дали ирландското правителство е готово да направи нещо за това?
<SPEAKER ID="187" NAME="Artur Zasada" AFFILIATION="PPE">
(PL) Г-жо председател, госпожи и господа, искам да се обърна към всички вас, и по-специално към г-н Поточник по въпрос, който безпокои хората, ангажирани с моторния спорт Speedway, популярен в много държави-членки на ЕС. Въпросът се отнася до изпълнението на Директива 2002/49/ЕО относно оценката и управлението на шума в околната среда.
<P>
Изпълнението на директивата означава, че водачите ще бъдат принудени да поставят нови заглушители на своите мотоциклети. Тези заглушители, от една страна, означават намаляване на атрактивността на самия спектакъл, тъй като шумът е неотменна черта на този спорт. От друга страна, заглушителите означават по-голяма опасност за самите мотоциклетисти, опасност за увреждане на здравето или дори за живота им. Във връзка с това много искам да помоля г-н Поточник да обмисли внасянето на предложение за изменение, с което моторният спорт Speedway да бъде освободен от прилагането на Директива 2002/49/ЕО.
<SPEAKER ID="188" NAME="László Tőkés" AFFILIATION="PPE">
(HU) Г-жо председател, в провинцията Войводина в страната на Слободан Милошевич - Сърбия - унгарците продължават да бъдат обекти на нападения. Извършителите биват оправдавани, а понякога дори не им се повдигат обвинения. Преди десетилетия във Войводина живееха около 400 000 унгарци, които представляваха една трета от населението. Принудителната емиграция и масивното заселване на представители на мнозинството намалиха техния брой до 290 000 през годините, а делът им в общия брой на населението намаля до 13%. Методът, по който се провеждат масовите нападения срещу малцинствата, е въведен от прочутите сръбски тайни служби УДБА и е насочен по-конкретно срещу етническите албанци. Спонтанното подемане на тази практика днес продължава срещу унгарци. Г-жо председател, Европейският парламент трябва да предприеме решителни действия за спиране на антиунгарския тероризъм в Сърбия. Въздаването на справедливост на десетките хиляди жертви на масови убийства от Втората световна война насам и забраната на продължаващото и в наши дни насилие срещу унгарци трябва да бъде условие за присъединяването на тази страна към Европейския съюз.
<SPEAKER ID="189" NAME="Joanna Senyszyn" AFFILIATION="S&amp;D">
(PL) Г-жо председател, жените са недостатъчно представени в науката и научните изследвания. В Европа 30% от изследователите и само 18% от професорите са жени. Измежду ангажираните с управлението на науката 27% са жени. Полша, където делът на жените в управлението на висшите учебни заведения и научните институти е 7%, е на предпоследно място измежду 27-те държави-членки на ЕС.
<P>
Ето защо изследователският проект "Жени в науката", подготвен от разположената в Полша Академична предприемаческа фондация, е толкова важен. Проектът се отнася до изследвания за причините на дискриминация и търсене на ефективни антидискриминационни мерки. Проектите на граждани, представяни от самите граждани и насочени към гражданите, имат най-големи шансове за успех. Призовавам Европейската комисия да окаже специална подкрепа и практическа помощ на социални организации, които се ангажират с такива въпроси. Когато гражданите на ЕС пишат до Комисията, писмата им не трябва да остават без отговор.
<SPEAKER ID="190" NAME="Jim Higgins" AFFILIATION="PPE">
(GA) Г-жо председател, както казах, бях много доволен, когато чух бившия член на Комисията Кунева да казва, че е необходимо преразглеждане на Директива 90/314/ЕИО на Съвета. Защо? Защото в нея има много грешки.
<P>
Тя не отчита хората, които сами резервират почивката си чрез Интернет, без да използват туристически агенции. Директивата не предоставя никаква защита на потребители, които са установени в една страна и които купуват продукт, полет или престой в страна извън Европейския съюз.
<P>
Освен това директивата не споменава включените в разписанието полети. В нея има много грешки и аз с голямо удовлетворение мога да заявя, че бившият член на Комисията Кунева беше права, като каза, че е налице действителна нужда от нова директива.
<SPEAKER ID="191" NAME="Ioan Mircea Paşcu" AFFILIATION="S&amp;D">
(EN) Г-жо председател, преди 20 години румънците копнееха за свобода, включително в образованието, което дотогава беше предмет на строг политически контрол. В резултат на тяхната саможертва университетите също спечелиха своята свобода, на която се радват оттогава.
<P>
Ето защо би било проява на тъжна ирония, ако настоящият опит на румънското Министерство на образованието набързо да се приеме ново законодателство, което практически отменя тази свобода и отваря пътя към ново политизиране на системата, се увенчае с успех.
<P>
Например в проекта избираните ректори ще трябва да се утвърждават от министъра, който самият е политически назначен, а университетите ще бъдат принуждавани да се сливат на произволни основания или дори ще могат да бъдат затваряни, а активите им - връщани.
<P>
В качеството си на професор и на член на Европейския парламент смятам, че е мой дълг към моите колеги професори в Парламента да разкрия такива съзнателни недемократични практики, които открито се противопоставят на Лисабонската стратегия за образованието и не могат да бъдат толерирани в една държава-членка на ЕС.
<SPEAKER ID="192" NAME="Председател">
С това разглеждането на тази точка от дневния ред приключва.
<P>
Благодаря на всички вас за разбирането и за дисциплинирания ход на работата. Надявам се, че всички онези, които днес не успяха да се изкажат, ще получат такава възможност следващия път.
