<CHAPTER ID="016">
Лица, управляващи фондове за алтернативни инвестиции (разискване)
<SPEAKER ID="122" NAME="Председател">
Следващата точка е докладът на Jean-Paul Gauzès, от името на комисията по икономически и парични въпроси, относно предложението за директива на Европейския парламент и на Съвета относно лицата, управляващи фондове за алтернативни инвестиции, и за изменение на Директива 2004/39/ЕО и Директива 2009/.../EО - C7-0040/2009 -.
<SPEAKER ID="123" NAME="Jean-Paul Gauzès" LANGUAGE="FR">
Г-н председател, г-н Рейндерс, г-н член на Комисията, текстът, който обсъждаме тази вечер и който ще бъде подложен на гласуване в Парламента утре, е резултат на продължителна работа. На 30 април 2009 г. Европейската комисия публикува предложението си за директива относно лицата, управляващи фондове за алтернативни инвестиции. Тя има за цел да създаде сигурна, хармонизирана рамка на равнище Европейски съюз за наблюдение и контрол на рисковете, породени от управляващите фондове лица по отношение на техните инвеститори, контрагенти, другите участници на финансовите пазари и финансовата стабилност, като в същото време се дава възможност на управляващите лица, които следва да спазват стриктни изисквания, да предоставят услуги и пласират средства на вътрешния пазар.
<P>
Г-н председател, може ли да прекъсна за малко; искам да знам дали предвид големия обем работа, която имаме да свършим, разполагам с неограничено време, тъй като виждам, че времето ми не е започнало да тече. Това не ме притеснява, но честно казано, исках да обърна вниманието Ви на този факт.
<P>
Парламентът получи текста преди около 14 месеца. Той предизвика явен интерес сред членовете на Европейския парламент, след като рекорден брой от 1690 изменения бяха внесени. Много активно участваха редица професионалисти, а докладчикът проведе около 200 дискусии по текста, без да броим тези с националните органи.
<P>
Финализирането на компромисния текст, който разисквахме днес, беше изключително трудна работа. Проведоха се няколко неофициални тристранни срещи по време на испанското председателство през първата половина на 2010 г., за да се улесни обменът на информация относно напредъка на работата. През този период не беше постигнато споразумение със Съвета.
<P>
На 17 май 2010 г. комисията по икономически и парични въпроси подкрепи доклада с голямо мнозинство, което беше резултат от колективното обсъждане, проведено от членовете на Парламента. Парламентът въведе пропорционалността, различни правила за различните категории фондове, регламентирана подкрепа на дяловото участие на придобиваните дружества и на работните места, както и система от паспорти за фондове и лица, управляващи фондове за алтернативни инвестиции, които се намират извън Европейския съюз.
<P>
Последваха десетки тристранни срещи. Беше сформирана също така работна група между трите институции, която да работи по-конкретно по техническите аспекти на предложението на редица срещи с белгийското председателство и Комисията.
<P>
На 26 октомври 2010 г. се състоя тристранната среща, която трябваше да бъде заключителна, с активното участие на председателя на Екофин Рейндерс и члена на Комисията Барние, като беше постигнато споразумение относно компромисния текст, който по мнението на докладчика може да се подложи на гласуване в Парламента.
<P>
Няма да навлизам в подробности, касаещи този твърде дълъг технически документ, но ще очертая съществените въпроси. Директивата ще задължава лицата, управляващи фондове за алтернативни инвестиции на територията на Европейския съюз, да получават разрешения и да бъдат регистрирани, да спазват оперативни и организационни изисквания, кодекси на поведение и правила за прозрачност, като по отношение на тях ще се прилагат правомощията на компетентните органи на държавите-членки и на Европейския орган за ценни книжа и пазари (ЕОЦКП) за упражняване на надзор и налагане на санкции.
<P>
Това ще им осигури достъп до вътрешния пазар на Европейския съюз чрез европейския паспорт за управление и реализиране на продуктите им. В крайна сметка и лицата, управляващи фондове извън Европейския съюз, ще могат да придобиват такъв паспорт, ако отговарят на същите изисквания, на които отговарят лицата, управляващи фондове със седалище в Европейския съюз. Големият брой срещи и интензивният обмен на мнения, както и преговорите между докладчика, докладчиците в сянка, председателството по това време и Комисията, обогатиха в значителна степен първоначалното предложение в редица аспекти.
<P>
Във връзка с това аз съм длъжен да изтъкна, че напредъкът, към който се стреми Парламентът, беше постигнат постепенно по време на преговорите, а не само, разбира се, по време на последната тристранна среща, когато бяха направени някои корекции, но на политическо равнище това беше от критична важност.
<P>
Аз бих желал сега да поставя акцент върху онези области, в които намесата на Парламента беше решаваща. Преди всичко ще се спра на два изключително политически въпроса, отнасящи се до отношенията с трети страни: беше одобрено създаването и реализирането на идеята за паспорт - всъщност сега аз наистина не разбирам какво става, защото обикновено разполагам с четири минути - на лица, управляващи фондове извън Европейския съюз. Бяха поставени конкретни условия за предоставянето на паспорт. По отношение на дяловото участие Парламентът успя да гарантира, че в директивата ще бъдат включени разпоредби, с които ще се избегне потенциално разпродаване на активи на придобитото дружество, както и конкретни правила относно свързаните с отчетността задължения по отношение на придобиваните дружества, техните служители или представители.
<P>
Поради грешното отчитане на времето няма да се връщам към някои от разпоредбите, които постигнахме в съответствие с желанията на Парламента. Просто ще напомня, че Парламентът би искал да отиде и по-далеч, но той успя да повлияе върху преговорите, за да бъде отдадено по-голямо признание на ролята на ЕОЦКП. Въпреки това решенията, които бяха подкрепени, представляват значителен напредък към одобряване на контрола на европейско равнище. Парламентът прояви усърдие в засилването на правомощията на Съвета и на Парламента в процеса на приемане на актовете, делегирани от Комисията.
<P>
Мнозинството в Парламента би искало да види изключително стриктен контрол върху пасивния маркетинг и дори пълната му забрана. Включването в текста на принципа, според който професионалните инвеститори се задължават да проявяват добросъвестност при инвестирането на средства извън Европейския съюз, представлява значителна първа стъпка в тази посока.
<P>
Това е всичко, г-н председател, г-н Рейндерс, г-н член на Комисията, което исках да кажа при откриването на разискването. Накрая, ще се възползвам от възможността и ще ви отнема две минути, за да благодаря на всички, които дадоха своя принос за постигнатия успех.
<P>
(Ръкопляскания)
<SPEAKER ID="124" NAME="Председател">
Г-н Gauzès, Вие разполагате с толкова време, колкото желаете, при условие че защитавате интересите на Лондонското Сити.
<SPEAKER ID="125" NAME="Дидие Рейндерс" LANGUAGE="FR">
Г-н председател, г-н Gauzès, госпожи и господа, за мен е удоволствие отново да застана пред вас по време на разискването на допълнителната част от пакета от реформи, който ние искаме да въведем по отношение на финансовия сектор. Представеният пред вас доклад представлява част от надзорния пакет, който, както знаете, вече беше приет единодушно в Съвета.
<P>
Да повторя, що се отнася до инвестиционните фондове, ние в Съвета проявихме и в тази област същото единодушие, а вие приехте надзорния пакет с много голямо мнозинство. Надявам се, че ще можем да постигнем също такова голямо мнозинство и по отношение на раздела за инвестиционните фондове.
<P>
За първи път директивата въвежда регулация на европейско равнище, която засяга лицата, управляващи фондове за алтернативни инвестиции, и най-вече - на хедж фондове и дружества за дялово участие, които ние сме обсъждали много пъти. Тези дружества, които носят полза за европейската икономика, досега не са били предмет на надзор или конкретни регулации на европейско равнище. Настоящото предложение напълно съответства на желанието на члена на Комисията Барние, което е и мое желание, да се разшири обхватът на ефективното, оптимално регулиране и надзор на всички участници и финансови дейности, които пораждат сериозни рискове.
<P>
С настоящата директива Европа предприема още една стъпка в посока пълното осъществяване на приетите от Г-20 решения. В навечерието на срещата на високо равнище на Г-20 това е убедителен сигнал, който Европа изпраща към останалия свят. Както казах, този текст се вгражда изцяло в новата европейска надзорна рамка, засилвайки ролята, която ще играе ЕОЦКП за регулирането на дейността на лицата, управляващи фондове за алтернативни инвестиции.
<P>
Благодарение на текста, който, надявам се, вие ще подкрепите, лицата, управляващи тези фондове, ще се подчиняват на последователни и напълно нови правила с оглед засилване на прозрачността по отношение на надзорните органи, инвеститорите, дружествата и работниците в предприятията, придобивани от някои от тези фондове. Дружествата за дялово участие ще са задължени да уведомяват за участието си в придобитите дружества, както и да предоставят информация на служителите по-специално относно бъдещата стратегия за дейността и евентуалните последици за работните места. Директивата има за цел също така да осигури по-голяма защита на инвеститорите. Например функциите на депозитарите ще бъдат засилени значително наред с управлението на рисковете. Ливъриджът, методът за определяне на възнагражденията и делегирането ще бъдат контролирани в бъдеще.
<P>
Директивата цели също така да разшири вътрешния пазар в този сектор по-конкретно чрез въвеждането на европейски паспорт, който ще улесни презграничните трансакции и ще донесе ползи за цялата икономика. Въвеждането на паспорт за трети страни цели осигуряването на условия на равнопоставеност в международен план, като се спазва принципът "еднакви права, еднакви задължения". Аз съм удовлетворен от истински европейския характер на директивата, който гарантира високо равнище на защита и прозрачност, като в същото време продължава да насърчава инвестициите в Европа. Паспортната система, която се основава на стриктен контрол и предоставя на европейските надзорни органи централна роля, представлява надеждна и ефективна регулаторна база за сектора, чиято очаквана роля за възстановяването на растежа не бива да се подценява.
<P>
Подобно на другите елементи на програмата за реформи на финансовия сектор директивата има за цел на по-глобално равнище да предотврати или поне да ограничи размера на бъдещи финансови кризи. Аз искам ясно да заявя, че споразумението между Парламента и Съвета, което, надявам се, е възможно най-широкообхватно, се дължи в голяма степен на решителността на Европейския парламент, и по-специално на докладчика - г-н Gauzès, както и на сериозната работа, извършена от тях.
<P>
Г-н Gauzès, искам да Ви благодаря за Вашата непоколебимост, ангажираност и твърдост, без които приемането на директивата от Европейския парламента вероятно не би било възможно.
<P>
(EN) Г-н председател, бих желал да благодаря и на Sharon Bowles, председател на комисията по икономически и парични въпроси. Ние проведохме многократни обсъждания по време на тристранните срещи и другите форуми, посветени на директивата и на другите текстове. Полезна беше, както се оказа, възможността за осъществяване на процес на съвместно вземане на решения, при условие че е възможно да започнат преговори по едно и също време със Съвета, от една страна, и с Парламента, от друга. Много Ви благодаря, че успяхте да организирате това в Парламента. В Съвета не е лесно да се направи същото и аз съм сигурен, че не винаги е лесно и с членовете на Парламента.
<P>
(FR) В заключение, г-н председател, бих желал да благодаря на шведското и испанското председателство, на члена на Комисията Барние, който току-що се присъедини към нас, както и на докладчиците в сянка - г-н Goebbels, г-н Klinz, г-н Canfin, г-н Kamall и накрая г-н Lehne, за плодотворния и несъмнено конструктивен обмен на мнения по изменения доклад, който вие ще гласувате.
<P>
Отсега нататък, г-н председател, ще имаме надеждна и хармонизирана рамка на равнище Европейски съюз за контролиране и наблюдение на рисковете за инвеститорите и финансовата стабилност, които са породени от лицата, управляващи фондове за алтернативни инвестиции. Аз съм убеден, че волята за постигане на резултати, която ни вдъхновяваше, ще продължи да стимулира преговорите по бъдещите текстове. Всеки път, когато идвам в Парламента, г-н председател, аз ви благодаря за вече свършената работа, но сега бих желал да Ви благодаря за работата, която ще извършим през следващите седмици.
<P>
Г-н Gauzès, надява се, че ще можем да работим заедно със същия темп, за да постигнем споразумение по въпроса за агенциите за кредитен рейтинг. От името на моите заместници в председателството на Съвета и предвид неотдавнашните преговори аз съм още повече уверен, че ще постигнем напредък по въпроса, както вероятно и по всички други въпроси в бъдеще. Датата вече е определена. Във всички случаи аз ви благодаря за свършената по доклада работа.
<P>
(Ръкопляскания)
<SPEAKER ID="128" NAME="Мишел Барние" LANGUAGE="FR">
Г-н председател, първото нещо, което ще направя, е да ви помоля, госпожи и господа, да ме извините за закъснението с няколко минути.
<P>
Белгийското председателство работи с такава енергичност, че в същото време, когато тук се провежда настоящото важно разискване, посветено на директивата относно лицата, управляващи фондове за алтернативни инвестиции, в Съвета по конкурентоспособност ние обсъждаме и друга съществена тема - европейския патент, поради което аз току-що напуснах Съвета, за да се върна тук - не знам дали ще съм в състояние, но ще направя, каквото ми е по силите. Не мога да се клонирам.
<P>
Г-н Gauzès, чиито убеждения са ми познати, въпреки че не можах да чуя днес неговото изказване, несъмнено ще ме извини. Аз бих желал да му благодаря и да го поздравя, както и да благодаря на всички координатори и докладчици в сянка, и разбира се, както току-що каза г-н Рейндерс, на белгийското председателство и на целия екип за изключително важната и упорита работа, която беше извършена през последните няколко седмици, и преди това - от другите председателства.
<P>
Обсъждахме въпроса около 15-18 месеца и с гласуването в Парламента се приближаваме много близо до осъществяването на това приемливо споразумение. Парламентът се среща днес, за да го подложи на разискване, и ще се събере утре, за да приеме решение по него. Гласуването в пленарна зала, госпожи и господа, ще се състои в навечерието на срещата на високо равнище на Г-20 в Сеул и това представлява изключителна възможност да демонстрираме способността ни да действаме съвместно, да постигаме общи цели и да осъществяваме също така решенията, приети веднага след кризата - като тя все още не е преодоляна от гледна точка на финансовите, икономическите, човешките и социалните последици - решения, които са взети на най-високо международно равнище, на равнище Г-20.
<P>
След споразумението по надзорния пакет, което ние също дължим на ангажираността на Парламента и упоритостта на белгийското председателство, споразумението по настоящата директива относно лицата, управляващи фондове за алтернативни инвестиции, следва да покаже способността ни да извличаме поуки от кризата, да въвеждаме разумни регулации и ефективен надзор в областите, където е необходимо да бъдат въведени, по такъв начин, че те да се прилагат спрямо всички финансови участници и да бъдат надеждни и ефективни.
<P>
Държавите-членки единодушно подкрепиха последното предложение, както каза г-н Рейндерс. Госпожи и господа, искам да кажа това, което мисля: споразумението нямаше да бъде възможно без приноса на Парламента, който значително подобри предложенията, които разискваме.
<P>
Благодарение на решителността на г-н Gauzès и на докладчиците в сянка днес докладът съдържа много нови елементи, свързани с доклада, приет първоначално през май от Съвета Екофин, като приносът на Парламента подобрява качеството на предложението за директива в абсолютно реален смисъл. Аз бих искал да спомена конкретно някои от елементите, които по наше мнение са положителни и с високо качество.
<P>
Първият елемент е затягането на правилата за дяловото участие, които ще засилят прозрачността на тази дейност по отношение на служителите на придобиваните дружества и ще въведат надеждна защита срещу разпродаването на активи, както пожелаха много от вас, въпреки че, доколкото зная, някои от вас считат, че тези правила не са достатъчни.
<P>
Вторият елемент е истинското европейско решение по отношение на трети страни. Това решение, основано на подхода "еднакви права, еднакви задължения", винаги е било подкрепяно от Комисията, като то в крайна сметка ще гарантира, че всички управляващи фондове лица, които развиват дейност в Европа, ще бъдат задължени да зачитат европейските правила.
<P>
Третият елемент е предвидената в разпоредбите ключова роля на ЕОЦКП, който ще спомогне надзорът над управляващите фондове лица да стане по-последователен и ще подобри функционирането на европейския паспорт и този на трети страни.
<P>
Четвъртият елемент са твърдите допълнителни правила, които ще защитават инвеститорите и пазарите. Във връзка с това аз бих желал да спомена ограниченията по отношение на ливъриджа, допълнителния капитал, професионалното осигуряване на управляващите фондове лица и правилата относно ролята и отговорността на депозитарите.
<P>
Госпожи и господа, Комисията споделя вашата загриженост относно липсата на правила за пасивния маркетинг. Тази празнота може да доведе до заобикаляне на нашите правила, поради което ние изпитваме същата загриженост.
<P>
Държавите-членки обаче почти единодушно се противопоставиха на каквито и да било правила в тази област и ние сме готови компромисно да приемем настоящия доклад, при условие че въпросът се преразгледа евентуално в контекста на директивата, като ние ще гарантираме това да се случи.
<P>
От името на Комисията бих желал още веднъж да благодаря на Парламента за изключително полезното сътрудничество и за приноса му за доклада и се надявам, подобно на г-н Рейндерс, че ние ще можем да постигнем възможно най-широкообхватно споразумение по този компромис, който по наше мнение остава динамичен компромис и ни позволява да спазим един от ангажиментите си, поети на срещата на Г-20 - да си извлечем поуките от финансовата криза.
<SPEAKER ID="129" NAME="Evelyn Regner" LANGUAGE="DE">
Г-н председател, г-н Рейндерс, г-н Барние, ние вече свършихме огромна работа, както каза г-н Gauzès: 21 тристранни срещи и многобройни срещи между докладчиците и докладчиците в сянка от комисията по икономически и парични въпроси и комисията по правни въпроси. Преди всичко обаче работихме години наред, за да убедим останалите. Подобно на тибетско молитвено колело групата на Прогресивния алианс на социалистите и демократите в Европейския парламент се опитва изключително упорито години наред да приложи европейско законодателство спрямо хедж фондове, фондовете за дялово участие и всички други дружества със специална инвестиционна цел. На 26 октомври, когато е националният празник на Австрия, ние успяхме накрая да намерим компромис с държавите-членки. Ние не живеем в идеален свят и поради това компромисът далеч не е перфектен. Тази част от европейското законодателство обаче е засега най-важният елемент от гледна точка на регулирането на финансовия пазар. Понастоящем имаме алтернатива на стария неолиберален предкризисен убийствен аргумент, че "няма никаква алтернатива", когато става въпрос за изглаждането на несъответствията на финансовия пазар и преструктурирането му.
<P>
Що се отнася до мен, следните два въпроса ми се струват особено значими. На първо място, съществуват правила за предотвратяване разпродаването на активи с цел придобитите резерви на дружествата да се запазят неприкосновени две години. Има правила и по отношение на отговорността, която носят депозитарите за предотвратяване формирането на дълги, объркани вериги на отговорност. Тези разпоредби представляват минимални стандарти, което означава, че всеки, който би желал, ще има възможност да ги усъвършенства. Разпоредбите обаче по отношение на лицата, управляващи фондове за алтернативни инвестиции, предоставят и друга възможност за установяването на нова култура в областта на хедж фондовете. По-конкретно, фондовете с малък обем на инвестиции досега извършваха изключително рискови трансакции, но много от тях понастоящем променят начина, по който развиват стопанската си дейност. Сега те имат шанса да се утвърдят, като използват устойчив стопански модел.
<P>
За да гарантираме действието на настоящата директива - трябва да отбележа, че нямам никакви илюзии в това отношение - Комисията трябва да следи стриктно и внимателно осъществяването и функционирането на директивата и ако е необходимо, да предложи ревизия по-рано, отколкото е предвидено.
<P>
Аз бих желала да изразя моите искрени благодарности на г-н Gauzès. Работихме съвместно в абсолютно конструктивен дух. Аз бих искала да благодаря и на г-н Bullmann и г-н Goebbels. По-конкретно иска ми се да спомена силния дух, истинската воля, проявена през цялото време, включително от страна на Комисията и в края на Съвета, за да достигнем до действително конструктивно решение.
<SPEAKER ID="130" NAME="Burkhard Balz" LANGUAGE="DE">
Г-н председател, с директивата относно лицата, управляващи фондове за алтернативни инвестиции, сега полагаме друг важен основополагащ камък по пътя към установяване на нова, стабилна структура на финансовия пазар в Европа. Призивът ни за последователно и по-ефективно предотвратяване на кризи ще даде максимални резултати, когато разширим обсега, за да бъде обхванат целият финансов сектор и следователно фондовете за алтернативни инвестиции, спрямо които по-рано се прилагаше само законодателството на национално равнище. Това е изключително разнороден сектор, включващ различни видове фондове, рискови профили, а също така инвестиционни стратегии.
<P>
Не беше лесно да се работи по предложението на Комисията за директива, но ние сега намерихме общ компромис, който не обединява всички фондове и управляващи фондове лица и в подхода си предвижда диференцирано виждане в съответствие със системния риск. Днес установяваме унифицирани стандарти в цяла Европа за одобряването на лицата, управляващи фондове. С това действие ние ще предоставяме част от отговорността на професионалните инвеститори и депозитарите. С допълнителните разпоредби, които се отнасят до дяловото участие, ние предотвратяваме разпродаването на активи на портфейлните дружества. Разбира се, не е оправдано да се очерня самият сектор на фондовете за дялово участие, тъй като той играе важна, а също така конструктивна роля - например за финансирането на малките и средните предприятия. Сега обаче ние ще предотвратим негативните практики, като запазваме същността на дружеството в критично важните първи няколко години след придобиването му.
<P>
Най-големият успех на Парламента е несъмнено въвеждането на общ европейски паспорт не само за управляващите фондове лица в Европа, но и извън границите на Европейския съюз. Последните ще получат достъп до европейския пазар, единствено ако има сключено споразумение за сътрудничество, осигуряващо обмен на информация между надзорните органи. В бъдеще ЕОЦКП също ще може да се намесва в сериозни случаи и това означава, че новото законодателство ще бъде водещ инструмент за нас. Ние не можем да използваме минал опит, особено по отношение на споразуменията, свързани с трети страни, но считам, че поставихме добро начало за създаване на ефективна надзорна рамка.
<SPEAKER ID="131" NAME="Robert Goebbels" LANGUAGE="FR">
Г-н председател, госпожи и господа, след разразяването на кризата европейската среща на високо равнище и впоследствие тази на Г-20 излезе с призив за регулиране на всички сегменти на финансовия пазар в областта на хедж фондовете. Комисията бързо внесе предложения, но необичайно интензивното лобиране накара някои хора, които вземат политически решения, да пристъпят с неохота към регулирането. Обединеното кралство се обяви в подкрепа на хедж фондовете, разположени на близки и отдалечени острови. Франция, самопровъзгласилият се шампион на международните регулации, изпадна в обичайния си протекционизъм.
<P>
В Парламента основно либералите се опитаха да се противопоставят на това законодателство. Групата на г-н Verhofstadt, която по принцип е силно проевропейски настроена, предложи абсолютно отхвърляне на предложението на Комисията. Благодарение на докладчика г-н Gauzès, както и на коалицията в комисията по икономически и парични въпроси, състояща се от групата на Европейската народна партия (Християндемократи), групата на Прогресивния алианс на социалистите и демократите в Европейския парламент и групата на Зелените/Европейски свободен алианс, като тя беше подкрепена дори и от Конфедеративната група на Европейската обединена левица - Северна зелена левица, беше формирана позиция на огромното мнозинство. След проведените 21 тристранни срещи и благодарение на личната ангажираност на г-н Рейндерс и члена на Комисията Барние преговарящите членове на Парламента достигнаха до предложение за директива, което представлява знаменателна стъпка напред, особено в средносрочен план.
<P>
Това е така, защото трябва да изчакаме до 2018 г., за да имаме вътрешен пазар, който налага еднакви задължения и ангажименти, предоставяйки и еднакви права на всички фондове. Европейските регулации ще се прилагат от 2013 г. Ще има увеличаване на правомощията на европейския регулатор, наречен ЕОЦКП, чиито правомощия за намеса и надзор според директивата ще бъдат не по-малко от 72 на брой. Трябва да подчертаем, че директивата е първият европейски законодателен акт, който ще регулира хедж фондовете и дяловото участие. Тя ще гарантира сериозна защита на инвеститорите - не само професионалните, но и гражданите, инвестиращи спестяванията си във финансови продукти.
<P>
Ще имаме съвсем конкретни правила относно управлението на риска и паричните потоци. Ще имаме по-голяма прозрачност и повече информация за инвеститорите относно стратегиите, следвани от управляващите фондове лица. Ливъриджът ще се наблюдава, като управляващите фондове лица ще са задължени да оповестяват предварително ограниченията за използването на финансов ливъридж. Регулаторните органи ще имат право на намеса, ако се използва твърде рискова стратегия. Баснословните възнаграждения и премии за управляващите фондове лица ще бъдат ограничени и няма да се позволява незабавното им изплащане в брой в пълния им размер. Директивата ще наложи по-голяма прозрачност по отношение на фондовете за дялово участие. Добре ще се посрещне участието на тези фондове във финансирането на реалната икономика. Директивата обаче сериозно ще ограничи възможностите на "хищническите фондове" да разделят дружества. Ще има период от две години, през който капиталът и някои от резервите на придобитото дружество няма да могат да се прехвърлят на нови собственици.
<P>
Освен тази забрана на персонала на дружеството ще бъдат предоставени консултации, а страната, в която е регистриран фондът, ще бъде информирана относно стратегията на купувачите за развитие на дейността. В обобщение, директивата може да бъде усъвършенствана, г-н председател, като социалистите и демократите ще дадат своята подкрепа, тъй като тя ще освети в голяма степен тъмните страни на международните финанси, символ на които досега бяха фондовете за алтернативни инвестиции.
<P>
(Ръкопляскания)
<SPEAKER ID="132" NAME="Wolf Klinz" LANGUAGE="DE">
Г-н председател, след няколко продължителни кръга на преговори Парламентът, Съветът и Комисията най-накрая постигнаха единодушие по общ текст относно регулирането на лицата, управляващи фондове за алтернативни инвестиции. Приветствам това, но трябва да коригирам г-н Goebbels: ние искахме да върнем първоначалното предложение, защото считаме, че фондовете за алтернативни инвестиции - хедж фондове, фондове за частно дялово участие и фондове за инвестиции в недвижими имоти - са толкова различни, че всеки от тях трябва да бъде регулиран отделно. Въпреки това сега разполагаме с текст, който можем изцяло да приемем и подкрепим. Всеобхватният подход, който в началото намирахме за обезпокоителен, беше коригиран по отношение на ключови негови елементи. В резултат на това вече нямаме проблем с него.
<P>
Целта на директивата беше създаване на по-голяма прозрачност за надзорните органи, но преди всичко за инвеститорите, за да бъдат в състояние своевременно и в ранен стадий да идентифицират системните рискове и така да могат адекватно да реагират. Аз лично съм за правила, които са валидни за всички лица, управляващи фондове, които оперират в ЕС. Същевременно обаче не ми харесва идеята да превърнем Европа в крепост или дори затвор, или европейски институции да се чудят къде да инвестират, защото не са в състояние да го правят извън Европа. Ето защо първоначално не можахме да подкрепим предложението така, както беше представено в комисията. Компромисът, който постигнахме, решава проблема, давайки надежда, че ще държи пазарите отворени.
<P>
Друга причина за нашия първоначален отказ беше регулирането на частни дялови участия, което всъщност би довело до нарушаване на конкуренцията в тази сфера. Изискванията към частни дялови участия така, както бяха формулирани първоначално, биха поставили в определено неизгодно положение дори допуснати до регулиран пазар дружества. Постигнатият компромис отстранява тези недостатъци и предотвратява разпродаването на активи - нещо, което ние еднозначно приветстваме.
<P>
Ето защо, общо взето, сме удовлетворени от предложението. То създава ясни рамкови условия и правила за лицата, управляващи фондове за алтернативни инвестиции, ще гарантира по-голяма прозрачност за идентифициране на системните рискове и следователно ще осигури по-голяма стабилност, ще укрепи вътрешния пазар, защото въвежда европейския паспорт, който след един преходен период ще бъде въведен и за управляващи фондове лица извън Европа. То ще осигури ясна и недеформирана конкуренция, и накрая, ще постави нови ясни задачи пред ЕОЦКП.
<P>
В заключение бих искал да благодаря не само на моите колеги, но преди всичко на белгийското председателство, което с неуморните си усилия доведе въпроса до успешен край.
<SPEAKER ID="133" NAME="Sven Giegold" LANGUAGE="DE">
Г-н председател, регламентът относно лицата, управляващи фондове за алтернативни инвестиции, е преди всичко крачка напред към по-голяма прозрачност и въвеждане на правила в непроницаемата джунгла на хедж фондовете и фондовете за алтернативни инвестиции. За съжаление, правилата са непълни. Все още е възможно на вътрешния пазар да се пласират нерегулирани продукти, като се прибягва до пасивна дистрибуция. По същество достъпът на тези продукти до пазара не е ефикасно ограничен. По този начин Европа пропусна възможността да разпростре тези правила в световен мащаб и да постигне унифициране на регулациите.
<P>
На второ място, противно на желанията на Парламента, за съжаление на европейско равнище няма правило за ефективно балансиране бюджета на тези фондове. Националните правила все още са определящи до каква степен те могат да трупат дълг, а това означава също, че не сме си извлекли поуки от кризата. В резултат въз основа на регламента ще наблюдаваме междунационална надпревара за "спускане в пропастта".
<P>
Това, което е решаващо за нас, отново е фактът, че предотвратяването на разпродаването на активи на дружества от фондове за дялово участие не е ефикасно. Разбира се, съществуват и частни дялови инвестиции, които са нужни на дружествата. Обаче правилата, които се установяват сега, за съжаление, са всичко друго, но не и адекватни. Правото на работниците на информация, което те съвсем справедливо очакват, също не е ефективно, нито пък защитата на малките и средните предприятия от разпродаването на активи. В случая е много трудно това положение да бъде обяснено на електората и за съжаление отговорен за това не е Парламентът, а в частност интензивното лобиране от страна на разглеждания сектор, което постигна особен успех сред правителството на Обединеното кралство, френското правителство и, колкото и да е тъжно, в определена степен и сред германското правителство. Това лоби беше представено и в Парламента от групата на Алианса на либералите и демократите за Европа.
<P>
Не можем да подкрепим предложението, защото то ще създаде прецедент за провал в опит на Парламента да въведе ефективни правила. За нас е невъзможно да застанем пред нашия електорат с високо вдигната глава и да кажем, че сме успели да въведем ефикасно регулиране на този "отвъден свят". Надяваме се да постигнем известен напредък при преразглеждането на директивата. Бих искал още веднъж горещо да благодаря, особено за сътрудничеството, на моите колеги от Парламента.
<SPEAKER ID="134" NAME="Syed Kamall" LANGUAGE="EN">
Г-н председател, бих ли могъл да започна с похвала за неуморните усилия на члена на Комисията Мишел Барние? Благодаря Ви, че дойдохте в Лондон и се срещнахте с лица, управляващи хедж фондове и фондове за дялови участия, и изслушахте техните съображения. Бих искал също да благодаря на белгийското председателство за свършената работа, както преди мен казаха някои колеги, а също и на г-н Gauzès и на останалите докладчици в сянка. Предвид това, че получих само минута, не бих могъл да благодаря на останалите, защото ще ми свърши времето.
<P>
Намирам за извънредно важно, че разгледахме проблема и видяхме какво сме постигнали за осемнадесет месеца. Що се отнася до първоначалния проект, аз бях един от най-яростните му критици. Особено когато става въпрос за обхвата, изглежда това е универсална директива, с еднакви правила за всички видове фондове - не само за хедж фондовете и фондовете за дялово участие, но и за инвестиционните тръстове в Обединеното кралство, които без системен риск съществуват от 150 години. Там положението е по-добро.
<P>
Доволен съм от постигнатото относно достъпа до трети държави: успяхме да запазим пазарите отворени и да дадем възможност на инвеститори от ЕС да продължат да инвестират във фондове извън Съюза. Имаме равнище на прозрачност, което не поставя фондовете за дялово участие в много по-неизгодна позиция в сравнение с държавните инвестиционни фондове, подобрихме положението във връзка със задължения към депозитарите, където не съсредоточаваме системен риск.
<P>
Въобще никой не би могъл да каже, че това е съвършена директива, но считам, че постигнахме работещ компромис. Надявам се мнозинството в Парламента да подкрепи докладчика г-н Gauzès и останалите докладчици в сянка за работата, която свършихме.
<SPEAKER ID="135" NAME="Jürgen Klute" LANGUAGE="DE">
Г-н председател, бих искал да направя два коментара. Първият се отнася до г-н Gauzès. Бих искал специално да му благодаря за отличната работа и сътрудничеството. Намирам и сътрудничеството с другите докладчици в сянка за извънредно добро и конструктивно. Исках да кажа това в самото начало, преди да премина към критичните бележки.
<P>
Общо взето, мога да приема и да подсиля това, което г-н Giegold току-що каза. Бих могъл да подкрепя първия компромис, който постигнахме през май тази година в комисията по икономически и парични въпроси. Наистина, бих могъл да се съглася с решението. Но това, което произлезе в резултат от по-нататъшните преговори, също и според мнението на моята група, вече е неприемливо и ние не можем повече да го подкрепяме. Така, както аз виждам нещата, всеки има право на собствено мнение по въпроса, но според мен Съветът изигра тук злополучна роля. Бих искал да дам на това по-ясен израз, отколкото един-двама изказващи се преди мен направиха. По мое мнение тук Съветът изпусна една възможност. Той в значителна степен се поддаде на лобито на финансовите пазари и използва всичко в негова власт, за да предотврати ефективното регулиране на европейско равнище.
<P>
Една сутрин ми се обади лобист и каза, че ако регулираме фондовете за дялово участие по този начин, ще попречим на Африка да получава помощ за развитие. Не би могло да се намери по-абсурден и неясен аргумент в това отношение. Тези неща нямат нищо общо помежду си. Всеки, който излага подобен вид аргумент, просто демонстрира факта, че няма интерес от целенасочено и ефикасно регулиране.
<P>
Това обаче не интересува Парламента. От името на Парламента - искам още веднъж да го подчертая - г-н Gauzès и останалите членове на Парламента се бориха за ефективно регулиране. То беше възпрепятствано от Съвета. Искам да го кажа още веднъж, това е пасивен маркетинг. Този проблем вече беше споменат от г-н Giegold. Това е както на някой да бъде забранено да продава развалени яйца на пазара, ако ги рекламира, но ако той не ги рекламира, а просто стои там и ги продава, това очевидно се приема като законно. Обаче това по нищо не се различава от формулировката в раздела за пасивния маркетинг. Тя отваря една пролука. Имаме европейски регламент, както вече беше казано, и аз считам, че това е нещо добро. Но когато вратата е широко отворена и може да бъде заобиколена през разни други вратички, тогава възниква въпросът колко ефективен е този европейски регламент в действителност?
<P>
Първоначално частните дялови инвестиции бяха регулирани по-добре. Сега те са регулирани сравнително слабо. Много важен аспект е - и тук отново искам да засиля казаното от г-н Giegold - въпросът за информацията, която се предоставя на работниците. Първоначалният компромис гласеше, че мениджърите са задължени да информират своите работници за намеренията си относно компаниите, в които инвестират. Това, което остава, е пресиленото изискване собствениците да информират своите работници и работническите съвети. Можете да си представите какво ще произлезе от това - нищо особено. Съветът пропусна тук една възможност и аз се надявам, че ние може би все още сме в състояние по-късно да внесем подобрения в тази насока.
<SPEAKER ID="136" NAME="Marta Andreasen" LANGUAGE="EN">
Г-н председател, аз съм по-малко благодарна от изказалите се преди мен. От самото начало директивата за лицата, управляващи фондове за алтернативни инвестиции, беше насочена към Лондонското Сити - една индустрия, която вече в достатъчна степен е регулирана от британските органи.
<P>
Както обикновено ЕС пропуска главното, а то е, че не фондовете за алтернативни инвестиции, а безразсъдното кредитиране от банките създаде страшния кредитен балон и финансовата криза. Ще предотврати ли този регламент бъдеща криза? Категорично не. Но той със сигурност ще прогони мениджърите от Лондон. Те за съжаление няма да отидат в Париж или Франкфурт, а по-далеч - в Ню Йорк или Сингапур.
<P>
Можем ли да си позволим подобна загуба на стопанска дейност? Разбира се, че не, но ЕС не го е грижа. Директивата ще доведе до значително нарастване на разходите на тези фондове и ще намали възвръщаемостта им, а по-малките фондове ще бъдат изхвърлени от бизнеса. Капиталовите изисквания ще изправят фондовете за дялово участие пред затруднения и новосъздаваните с рисков капитал компании ще понесат последствията.
<P>
Колкото и да е странно, Комисията твърди, че желае да насърчи изследванията, разработките и предприемачеството, за да възстанови растежа на европейската икономика. Но вместо да насърчава рисковия капитал, тя се доверява на публичното финансиране, което е твърде тромаво и безполезно за тази цел.
<P>
Удивително е да се види как ЕС проектира директивата в своята кула от слонова кост, оставайки глух за измененията при регулирането в останалия свят, и възприема един протекционистичен и арогантен метод, при който ЕОЦКП ще има последната дума кой да прави бизнес в Европа и къде да инвестират европейските фондове.
<P>
Но къде е г-н Камерън във всичко това? Той предаде Лондонското Сити - най-важната британска индустрия. Сега той допуска друго прехвърляне на власт към Брюксел, без да даде възможност на британците да изразят мнението си на референдум. От името на британските лица, управляващи алтернативни фондове, мога само да Ви благодаря много, г-н Камерън. Не ни идвайте на помощ, за да реактивираме британската икономика.
<SPEAKER ID="137" NAME="Hans-Peter Martin" AFFILIATION="NI">
(DE) Г-н председател, как бих могъл да застана пред електората и да кажа: "Да, ние постигнахме големи неща. Да, накрая - в пълен контраст с това, което каза предният оратор - направихме пробив там, където според мнението на преобладаващото мнозинство европейци имаме нужда от ясни правила".
<P>
За съжаление обаче отново беше пропусната съществена възможност. Ако, г-н член на Комисията, дори когато представяте това, вече заявявате, че директивата трябва да бъде преразгледана по-рано от планираното, и ако различни оратори заявяват сега "Това изцяло засяга Съвета, но ние, Европейският парламент, сме на правилната страна", то тогава трябва да запитам: "Защо утре просто не кажем "не"? Защо позволяваме европейската структура на лицата, управляващи фондове за алтернативни инвестиции, да продължава да бъде пълна с пробойни точно поради тази пасивна комерсиализация? Защо да не приложим силно аплодираната крилата фраза на германския федерален канцлер: "Нито един продукт, нито един участник, нито една институция не трябва да останат нерегулирани"? Точно като реакция на това, което ще преживеем днес за сметка на утре, в Парламент ние трябва да обосновем защо става така, че се нуждаем от независима експертиза, от "financewatch.org" - нещо, което за първи път беше изразено от много различни кръгове - редица членове на Парламента от най-различни групи. Направиха ни безпомощни пред лобистите. Защо нямаме мъжеството да посочим какво считаме, че можем да направим, казвайки "не"? Защо отново изоставяме в беда точно онези, които трябва да представляваме - с други думи, областта на фондовете за дялово участие и ерозирането на компаниите? Намирам това за крайно нечестно, като ще направи мечешка услуга на Европа и европейската идея, на която аз съм голям поддръжник.
<SPEAKER ID="138" NAME="Gunnar Hökmark" AFFILIATION="PPE">
(EN) Г-н председател, разрешете най-напред да поздравя г-н Gauzès за отговорното и внимателно ръководство на този труден процес. Бих искал да повторя, не на последно място за благото на колегите, които заявяват, че утре ще гласуват против доклада - това би могло да изглежда толкова очевидно, че да не е нужно да се споменава, но понякога очевидните неща трябва да се казват - че фондовете за дялово участие и динамичните финансови пазари са не само важни за конкурентоспособността на икономиката, те са решаващи.
<P>
Нуждаем се от тях и те допринасят за силна икономика. По тази причина считам, че докладът, който ще гласуваме утре, заслужава нашата подкрепа. Когато обсъждаме фондовете за дялово участие, ние всъщност говорим за възможностите за растеж и развитие на МСП. Намерихме решение за фондовете за дялово участие, което няма да им навреди. То ни осигурява отвореност за трети страни и за инвестиции в други части на света, което не винаги е било така. В този смисъл ние подобрихме законодателството.
<P>
Считам за важно, че ограничихме обхвата, така че сега, когато правим отстъпки за холдинговите компании, нямаме работа с някогашните промишлени предприятия. Ако бяхме приели първоначалното предложение, това би означавало, че обикновените промишлени компании и структури в редица наши държави биха били третирани като финансови институции. Това би създало нови проблеми не само за инвестициите, но и за промишленото развитие. В крайна сметка, както винаги, нещата биха могли да бъдат по-добри, но важното е, че сега имаме предпоставки за динамични финансови пазари, което е добре за европейската икономика.
<SPEAKER ID="139" NAME="Udo Bullmann" AFFILIATION="S&amp;D">
(DE) Г-н председател, госпожи и господа, трябва да призная, че разискванията твърде много ми напомнят за разискванията във връзка с Директивата за услугите. Ще ви кажа защо. И в този случай моите колеги от групата на Зелените/Европейския свободен алианс и Конфедеративната група на Европейската обединена левица/Северна зелена левица заявиха, че за обсъждане в Парламента е представен регламент, който не е перфектен, не е пълен и все пак за години напред те ще са благодарни за факта, че групата на Прогресивния алианс на социалистите и демократите в Европейския парламент е успяла да го прокара в Парламента. Това е истината за регламента, който ще гласуваме утре. Всъщност направените подобрения на това, което Съветът и Комисията предложиха, в основата си трябва да се припишат на г-н Goebbels и г-жа Regner, които се бориха с опозицията за подобренията с подкрепата и чудесното сътрудничество на г-н Gauzès, за което бих искал да му благодаря.
<P>
В моята страна, Германия, това, за което се споразумяхме тук относно дружествата за дялово участие, би донесло реални ползи за работниците и за малките и средните предприятия, които вече не трябва да се опасяват, че просто ще бъдат изядени от негодниците в сектора за дялово участие, които не се съобразяват с никакви стандарти. Понастоящем, когато четем или слушаме пресата да ни казва, че фондовете пренасят фокуса от Карибите към Европа, защото това е важно за инвеститорите в дългосрочни проекти, че съществуват добри продукти, в които да се инвестира, това е в подкрепа на, а не в разрез с работата на Парламента.
<P>
Но преди да говорим твърде много за динамизъм, трябва да кажа, че моята група призовава за регламент от 2002 г. Възможно е да има свидетелства за динамизъм, но само през последните няколко седмици. Бих искал да благодаря на действащия председател на Съвета и на члена на Комисията, тъй като Вие лично създадохте този динамизъм. Моля, кажете на Вашите колеги в Съвета, че с този метод на забавяне, на "да, но..." и на отказ от прокарване на по-добри регулации в Европа няма да успеем да сглобим останалите части на законодателството - за деривати и за късите продажби на ценни книжа. Положението трябва да се промени. Това е призив от Парламента.
<SPEAKER ID="140" NAME="Sharon Bowles" AFFILIATION="ALDE">
(EN) Г-н председател, обсъжданията по директивата бяха много трудни - и в комисията, и по време на тристранните преговори, и в отделните държави-членки - както с медиите, така и с рисковите капиталисти и с лицата, управляващи фондове от всякакъв тип. Интересното е, че държавите-членки, които бяха най-много засегнати от дейността на хедж фондовете, бяха и онези, които всъщност нямаха никакви регулационни механизми за лицата, управляващи хедж фондове, нито пък бизнес правила, които да спрат продажбата на инвеститори на дребно на продукти, подходящи само за професионални инвеститори. По същия начин държавите-членки, които бяха най-много притеснени за източването на активи и тайни поглъщания, бяха тези с по-ниски предвидени прагове за дялово участие и без предвидени договори за разлики.
<P>
Сега, където и да се намирате в ЕС, ще бъдете защитени - така и трябва да бъде. В надзорната структура направихме една голяма стъпка към създаването на общи правила. Поуката от лицата, управляващи фондове за алтернативни инвестиции, е, че ние също следва да предприемем стъпки за обмен на най-добри практики.
<P>
Така че, казах на Ситито, на моята държава-членка, Обединеното кралство: когато насърчавате износа за Европа, внимавайте за всички механизми за регулиране на пазара, към които вече се придържате. Крайният продукт може би няма да бъде същият, поради което ще се наложи да коригирате позициите си, и се страхувам, че това ще доведе до известни разходи. Но споделянето на най-добри практики и на идеите на по-ранен етап е начин по-късно да се избегне приемането на законодателство, което да ощетява дружествата.
<P>
Смятам, че крайният резултат е открит и разумно балансиран текст, който не се отличава от законовите разпоредби на дружествата. Той не е съвършен и със сигурност не е толкова сбит, колкото бих искала, но имайки предвид всички обстоятелства, го оценявам като добър. Искам да благодаря лично на министър Рейндерс и на члена на Комисията Барние за важното им и активно участие в тристранните преговори.
<SPEAKER ID="141" NAME="Kay Swinburne" AFFILIATION="ECR">
(EN) Г-н председател, директивата за лицата, управляващи фондове за алтернативни инвестиции, беше първият законодателен акт, с който се запознах след избирането ми за депутат преди 18 месеца. Затова сега, когато виждам, че най-сетне тази седмица тя минава през пленарна зала и че сме достигнали до споразумение, в действителност изпитвам облекчение. Въвеждането на режим на единен паспорт за фондовете за алтернативни инвестиции, който да работи в целия ЕС, заедно с единен правилник, регулиращ дейността им, следва да бъде друг важен елемент от създаването на истински единен пазар на финансовите услуги в Европа и в сегашния си модифициран вид следва да бъде приветстван от индустрията.
<P>
Като бивше лице, управляващо фонд в Обединеното кралство, сега се надявам, че това скоро ще се превърне в еталон за високо качество при регулирането на инвеститорите в световен мащаб, тъй като координирането на законовите, подзаконовите и административните разпоредби относно предприятията за колективно инвестиране в прехвърлими ценни книжа (ПКИПЦК) съществуваха и продължават да съществуват в целия свят.
<P>
Все пак се надявам, че всички, които участваха в процеса, си взеха поука що се отнася до принципите за по-добро регулиране. Ясно е, че това не следва да бъде сочено за пример на по-добро регулиране, и имайки предвид разширения дневен ред относно финансовото законодателство през следващите месеци, се надявам, че можем да избегнем повторение на настоящия неефективен процес.
<SPEAKER ID="142" NAME="Astrid Lulling" AFFILIATION="PPE">
(FR) Г-н председател, по време на трудното появяване на директивата относно лицата, управляващи фондове за алтернативни инвестиции, постоянно се изказвах в полза на еднаквото отношение към всички лица, управляващи фондове, независимо от това дали те са от Европейския съюз или не. Това може да звучи очевидно, но на практика има безброй трудности.
<P>
Представеният днес текст е задоволителен. Искам да благодаря на преговарящите, особено на докладчика г-н Gauzès, който, след като премина през едно толкова трудно сътворяване, със сигурност би следвало да има право на заслужен отпуск по бащинство.
<P>
Искам да подчертая, че отношението към трети страни може да се разглежда по два различни начина в зависимост от това дали човек се намира в Европейския съюз или извън него. До голяма степен в резултат от усилията на Европейския парламент всички фондове в Европейския съюз в действителност ще спазват еднакви правила. Така сега можем да кажем, че има повече или по-малко равнопоставеност.
<P>
Въпреки това по време на преходния период юридическите лица извън ЕС ще могат да прилагат националните правила за инвестиране, докато фондовете и лицата, управляващи фондове от ЕС, ще бъдат обект на директивата, която се стреми към по-голяма строгост. Ситуацията е различна за пазари извън територията на Европейския съюз: европейските фондове и техните управители ще бъдат обект на директивата, но фондовете от трети страни няма да бъдат. В резултат на това търгуването с европейски продукти в останалата част на света ще бъде много по-трудно, защото те ще бъдат по-малко гъвкави и по-скъпи. Трябва да сме наясно с това несъответствие, въпреки че в конкретния случай то е неизбежно.
<P>
Що се отнася до депозитарите, като се има предвид, че им налагаме и повече ограничения, по-специално под формата на нови отговорности, по-високите разходи би следвало да доведат до много важни промени в сектора. Г-н председател, не казвам това, защото съм против, а по-скоро за да подчертая, че новото законодателство не е лек за всички злини. То следва да бъде въведено, но трябва да признаем, че ще създаде и проблеми.
<SPEAKER ID="143" NAME="Ivo Strejček" AFFILIATION="ECR">
(CS) Появата на хедж фондовете и фондовете за дялово участие е резултат от строгото регулиране на финансовите пазари още преди настъпването на финансовата криза. Финансовите институции избраха тези инструменти като начин да избегнат нормите на капиталовия пазар. Основната причина за това следователно не са алтернативните инвестиционни фондове, а съществуването на много разпоредби, ситуация, която разрешаваме с днешните още по-строги разпоредби. Капиталът може да реагира гъвкаво и е много динамичен. Намесата на правителството няма да го спре и ако разпоредбите са твърде груби, той или ще бъде принуден да излезе извън Европейския съюз, или да намери нови финансови пазари, които все още не се регулират така строго. Определено може да се каже, че материалът, който обсъждаме, е реакция на миналото, но това не намалява риска от бъдещи кризи. Все пак мисля, че г-н Gauzès и колегите му са свършили добра работа.
<SPEAKER ID="144" NAME="Alfredo Pallone" AFFILIATION="PPE">
(IT) Г-н председател, госпожи и господа, очевидно е, че следва да благодаря на преговарящите, и особено на г-н Gauzès и на докладчиците в сянка, за отличната работа, постигната по отношение на директивата относно лицата, управляващи фондове за алтернативни инвестиции, гарантираща, че най-накрая фондовете в целия Европейски съюз ще се подчиняват на едни и същи правила.
<P>
Тези фондове са отговорни за управлението на значително количество инвестирани активи в Европа и могат да оказват съществено въздействие върху пазарите. До голяма степен въздействието им е полезно, но дейността им може да съдейства също и за разпределянето на риска по цялата финансова система.
<P>
Новите общи мерки заменят съществуващите днес 27 различни национални системи и съдействат за укрепването на възможностите на единния пазар. Ето защо алтернативните фондове се ползват с европейски паспорт, независимо от мястото им на регистрация. Освен това единната европейска система ще попречи на фондовете да се възползват от законодателството в държави с по-благосклонни регулаторни режими. В миналото подобна практика доведе до сериозен риск от спекулации за целия Европейски съюз. Също така съгласен съм с въвеждането на правила по отношение на така нареченото "разпродаване на активи" и на забраната на къси продажби - две точки, които отсъстват в първоначалното предложение от Европейската комисия.
<P>
Накрая, с цел да се избегне изкривяването на конкуренцията, от съществено значение е фактът, че фонд от трета страна, действащ в Европейския съюз, се ползва с паспорт и може да осъществява дейността си, ако спазва същите условия, каквито спазват фондовете от ЕС.
<SPEAKER ID="145" NAME="Theodor Dumitru Stolojan" AFFILIATION="PPE">
(RO) Преди всичко искам да поздравя докладчика г-н Gauzès. Без уменията и упоритостта на този господин и на тези, които му помагаха, както и без участието на Комисията и Съвета, настоящият проект за резолюция нямаше да бъде внесен за разискване днес. Ще гласувам за доклада, защото той ще допринесе дейността на фондовете да стане прозрачна по отношение на разходите, на инвестиционната политика и на рисковете, които носят. Много добре знаем, че без прозрачност не можем да говорим за поемането на отговорност от страна на лицата, управляващи въпросните фондове.
<P>
Освен това сме убедени, че въвеждането на надзор и контрол над тези фондове ще запълни един пропуск, който все още съществува в структурата на европейския финансов надзор, като по този начин отговори пряко на справедливите искания на европейските граждани, засегнати много тежко от световната финансовата криза.
<SPEAKER ID="146" NAME="Diogo Feio" AFFILIATION="PPE">
(PT) Искам за започна с поздравления към члена на Комисията, представителите на Съвета, докладчиците в сянка и особено към докладчика на ЕП. Много добре зная какви усилия положи по тази тема и през какви трудности премина, за да може да бъде постигнато съгласие. Поздравления за г-н Gauzès.
<P>
Обръщайки се към работата, искам да подчертая три основни аспекта на представеното решение. Първо, съществува стремеж за обвързване с действителността, което може да се види в тенденцията различните неща да бъдат разглеждани по различен начин. Фондовете имат различни суми, различни характеристики и различни рискове, свързани с тях. Второ, съществува стремеж към финансова стабилност, което личи от определението за капиталовите равнища. Трето, съществува стремеж за преодоляване на тенденциите към протекционизъм, което ясно личи от споразумението, свързано с трети страни. Накратко, това е едно по-прозрачно решение, предлагащо по-голяма сигурност за пазара и по-голяма защита за потребителите. Това е едно по-европейско решение, което е по-добро за вътрешния пазар. По-доброто регулиране със сигурност означава, че ще имаме по-добър пазар.
<SPEAKER ID="147" NAME="Miroslav Mikolášik" AFFILIATION="PPE">
(SK) Категорично смятам, че създаването на системна рамка за наблюдение и надзор върху фондовете за алтернативни инвестиции е нещо много важно. Регулирането на тези фондове е част от едно по-широко регулиране на финансовия сектор, насочено към предотвратяване на нова финансова криза.
<P>
Подкрепям направеното предложение и искам да подчертая, че по този начин не искаме да ограничаваме навлизането на фондовете за алтернативни инвестиции от трети страни в страните от Европейския съюз, а да определим еднакви условия, които следва да важат не само за фондовете за алтернативни инвестиции, но също и за третите страни, в които въпросните фондове се намират.
<P>
Тъй като публикуването на информация и надзорът са ключови елементи при изпълнението на целите на директивата, важно е да се въведе абсолютна прозрачност по отношение на надзорните органи. Ще завърша с поздравления към г-н Gauzes за отличната му работа.
<SPEAKER ID="148" NAME="Zigmantas Balčytis" AFFILIATION="S&amp;D">
(LT) Благодаря Ви, г-н председател. Първо искам да благодаря на представителите на Европейската комисия и на докладчиците за един много важен документ. Финансовата и икономическата криза разкри сериозни недостатъци в работата и контрола на финансовата ни система. Днес вече в Европа се приема законодателство, установяващо строга система на равнище ЕС, дейността на финансовите институции ще бъде наблюдавана и оценявана и, ако е необходимо, ще бъдат дадени подходящи препоръки и ще бъдат предприети действия. Що се отнася до алтернативните фондове, системата за надзор следва да се прилага и към тях. Ако искаме да постигнем по-голяма и по-добра стабилност във финансовата система и да повишим защитата на инвеститорите, т. е. на нашите граждани, то дейността на подобни фондове също следва да бъде контролирана и да подлежи на надзор на ниво ЕС. Правилата трябва да бъдат еднакви за всички, работещи в тази сфера, и не трябва да остава неконтролирана дейност. Трябва да се учим от миналите грешки и да не ги повтаряме. Смятам, че не само Европа се учи от тях, но и всички страни по света.
<SPEAKER ID="150" NAME="Ilda Figueiredo" AFFILIATION="GUE/NGL">
(PT) Говорим по един много важен въпрос, особено като се имат предвид проблемите, които се появиха във финансовия сектор с този тип фондове за алтернативни инвестиции. Обаче истината е, че настоящите решения не решават основните въпроси. Разпоредбите очевидно са недостатъчни и, както ще се разбере в бъдеще, остават значителни предпоставки за спекулативен риск. Не е достатъчно само да се говори за надзор и регулиране. Необходима е ясна позиция, която да сложи край на финансовите деривати и на хедж фондовете, като в същото време осигури ефикасен обществен и политически контрол над целия финансов сектор, особено по отношение на финансовите сделки, в това число и прекратяване на "данъчния рай" на световно ниво. Европейският съюз следва да даде пример.
<SPEAKER ID="151" NAME="Seán Kelly" AFFILIATION="PPE">
(GA) Г-жо председател, подобно на другите оратори искам да поздравя члена на Комисията Барние, белгийското председателство и Jean-Paul Gauzès за добрата им работа. Jean-Paul даде пример за такава работа.
<P>
(EN) Той каза, че е имало 1170 изменения, 200 интервюта и шест-седем тристранни срещи. Работата със сигурност е трудна и да се надяваме, че ще даде резултат.
<P>
След Втората световна война лидерите - Шуман и други - казаха, че това никога не трябва да се повтаря. Сега, 60 години по-късно, казваме същото във връзка с икономическата криза и липсата на надзор и регулиране. За щастие новата надзорна структура ще играе важна роля в този случай. Надявам се, че днес с директивата относно лицата, управляващи фондове за алтернативни инвестиции, успешно ще допълним картината.
<P>
Имам следния въпрос: убедени ли сте, че реципрочността на достъпа до пазарите, за която говорихме, ще създаде равни условия за Европейския съюз?
<SPEAKER ID="153" NAME="Elena Băsescu" AFFILIATION="PPE">
(RO) Искам да започна с благодарност към г-н Барние и г-н Gauzès за отличните резултати, които постигнаха по време на последните преговори. Една от ползите от приемането на настоящата директива ще бъде контролирането на системния риск. При това то ще се извършва благодарение на сътрудничеството между националните органи и Европейския съвет за системен риск. Друга важна форма на сътрудничество ще бъде осъществена между националните агенции и ЕОЦКП. Последният ще може да дава препоръки и да участва в контролирането на националните системи.
<P>
Също така смятам, че е важно да бъдат включени допълнителни разпоредби по отношение на прозрачността на операциите, извършени от лицата, управляващи фондовете. Освен това приветствам въвеждането на по-проста регулаторна схема за лицата, управляващи МСП, с цел увеличаване на достъпа до алтернативни източници за инвестиции.
<SPEAKER ID="154" NAME="Othmar Karas" AFFILIATION="PPE">
(DE) Г-жо председател, регламентът за хедж фондовете не е резултат от кризата. Той запълва една законодателна празнина и е още една стъпка към европеизация на вътрешния пазар за финансови продукти. За какво става въпрос? Ще регистрираме и оторизираме всички фондове. Ще установим изискване за минимален капитал от 125 000 евро. Европейският орган за ценни книжа и пазари ще бъде надзорен орган. Принципът за прозрачност ще бъде прилаган към инвестиционната стратегия, инвестиционната политика, методите на плащане и към делегирането. Концепцията за единния пазар ще бъде осъществена на практика чрез паспорта. Няма да има европейски паспорт за фондове, 30% от инвестициите на които са извън ЕС. Допълнителният регламент, който въведохме за управителите на банки, ще бъде въведен и за лицата, управляващи хедж фондове, с цел да се гарантира устойчивост и да се минимизира рискът. Това е добър резултат.
<SPEAKER ID="155" NAME="Мишел Барние" LANGUAGE="FR">
Благодаря Ви, г-жо председател. Предполагам, че г-н Рейндерс също ще Ви благодари на свой ред. Бих искал да благодаря на Парламента, чийто подход при тези доста дълги преговори беше изключително конструктивен, както това стана очевидно при сега проведеното разискване.
<P>
Г-н Klinz говори преди малко за "повече прозрачност". Винаги съм смятал, че прозрачността е същностна характеристика на отговорността в целия сектор на финансовите услуги. Ето защо в същия този сектор ние сега работим заедно, за да създадем прозрачност, извеждайки под светлината на прожектора хора, които вероятно не са навикнали с това.
<P>
За разлика от г-жа Andreasen не мисля, че прозрачността ще възпрепятства конкурентоспособността във финансовата индустрия. Мисля дори, че ще има противоположния ефект. На 13 януари вече изразих мнението си пред вас, че финансовата индустрия в Европа е заинтересована - и в това се състои нейното конкурентно предимство спрямо други региони на света - да бъде поставена занапред, елемент по елемент - понеже, госпожи и господа, ние още не сме свършили - върху по-здравите основи на прозрачността и отговорността, а честно казано, често и върху основите на малко повече етика.
<P>
Както ни припомни г-н Balz, ние за първи път въвеждаме европейско регулиране в този ключов сектор. Регулирането ще играе значима роля за постигането на редица амбициозни цели и реален напредък - за да повторя израза, който преди малко г-н Bullmann използва, за да опише работата, извършена от Парламента съвместно със Съвета и с Комисията.
<P>
Напредъкът означава подобряване надзора върху системния риск; той означава по-силна защита на инвеститорите, както посочи г-жа Bowles. Той означава значително увеличаване на прозрачността на фондовете за дялово участие. Г-н Hökmark подчерта значението на индустрията. И накрая, той означава създаването на реален единен пазар на фондовете за алтернативни инвестиции за институционалните инвеститори. Г-н Kamall изказа отново своето безпокойство, което споделям, че не бива да има неправомерно ограничаване на правата. Вместо това сега имаме набор от прости изисквания. Считам, че това е правилното решение.
<P>
Бих искал да напомня на всички, които се надяваха да отидем по-далеч, че това е компромис, динамичен компромис. Ние не живеем в съвършен свят, както и г-жа Regner току-що ни напомни. Това е вярно. Може да сме желали много по-голям напредък от този, който постигаме с компромисния текст, който ще гласуваме, но това е динамичен компромис и клаузите за преглед означават, че законодателството ще може да се развива в идните години. Мога да кажа на г-н Giegold и на г-н Klute, че ще има допълнителни обсъждания и че ще се върнем отново по-специално на въпроса за пасивния маркетинг и за ролята на Европейския орган за ценни книжа и пазари (ЕОЦКП). Г-н Karas сега повдигна въпроса за ЕОЦКП, а преди това г-н Goebbels правилно ни припомни неговото значение. Г-н Goebbels, вие отбелязахте 72 специфични правомощия в 11 различни категории. Това означава, че ЕОЦКП ще има действителни правомощия и ние дължим това в голяма степен на усилията на Парламента.
<P>
Така че позволете ми да благодаря на всеки от вас поотделно. Преди малко почти всички оратори от всички групи, дори тези, които може би няма да гласуват за текста, отдадоха дължимото на докладчика г-н Gauzès за неговата отзивчивост, за неговата компетентност и за добрите взаимоотношения, които създаде. Не мисля, че той ще има време за родителски отпуск, защото има да се свърши още много работа в следващите седмици. И все пак бих искал да изразя благодарността си и към целия екип от Комисията, който работеше с мен и който е тук днес, а също така бих искал да се присъединя - от свое лично име, както и от името на Европейската комисия - към многократно изразените благодарности към докладчика г-н Gauzès заради неговата превъзходна работа.
<P>
(Ръкопляскания)
<SPEAKER ID="156" NAME="Дидие Рейндерс" LANGUAGE="FR">
Г-жо председател, няма да повтарям току-що казаното от г-н Барние - аз говорих за това преди малко - но бих искал да благодаря на всички, които се изказаха в подкрепа на предложения текст, а също и на ораторите, направили коментари, които показват все пак, че този текст е нужен по същество и ще ни позволи да осъществим напредък на европейско равнище в регулирането на всички фондове за алтернативни инвестиции.
<P>
Това е в действителност първият европейски законодателен акт по въпроса, както вече казах. Трябва да признаем, мисля, че засилването на ролята на ЕОЦКП е крачка във вярната посока. Някои оратори споменаха също така и пасивния маркетинг. Ние предприемаме редица практически мерки по въпроса и за фондовете за дялово участие, мерки, основани на необходимостта от все повече информация и все повече прозрачност, включително и по отношение на персонала в предприятия, които понякога влизат в обсега на дейност на тези фондове.
<P>
В заключение бих искал да кажа две неща. Първо, когато чувам от някои оратори, че не сме отишли достатъчно далеч, а от други - че изобщо не е трябвало да тръгваме по пътя на регулирането, стигам до едно истинско белгийско заключение, че вероятно сме постигнали добър компромис. След като компромисът е критикуван от двете страни, основанията за нашите действия вероятно са разумни.
<P>
На г-н Bullmann бих искал само да кажа, че направихме крачка напред в структурата на надзора. Сега работим върху финансовите инвестиции, ще работим и върху инвестиционните фондове и финансовите групи.
<P>
Нека да поздравя още веднъж г-н Gauzès. Преди му казах, че бихме опитали да постигнем напредък и по отношение на рейтинговите агенции, и мога сега да му кажа, че и белгийското председателство, и Комисията са готови да се опитат да ускорят обсъждането на въпроса за дериватите. Имам уверенията и мога да потвърдя, че докладът ще бъде приет от парламентарната комисия през март следващата година.
<P>
Ако можем да изпълним задачите си предсрочно, ние сме готови да се опитаме да се придвижваме по-бързо. Моля, осведомете ни, ако това изглежда осъществимо. Доволен съм, че постигнахме съгласие по такъв тип текст. Ще работим и занапред, като приемаме и други текстове през следващите седмици. Още веднъж изказвам благодарността си към Вас. И тя е толкова по-искрена, г-н Gauzès, защото ни предстои още работа през следващите няколко дни.
<P>
(Ръкопляскания)
<SPEAKER ID="157" NAME="Jean-Paul Gauzès" LANGUAGE="FR">
Г-жо председател, преди говорих за техническите подробности. Позволете ми да използвам последните си две минути, за да изкажа някои напълно заслужени благодарности: най-напред благодаря на всички членове на Парламента, които говориха днес. Моите специални благодарности към ораторите, които казаха, че ще подкрепят доклада, а що се отнася до хората, които няма да гласуват "за", ще кажа, че не смятам за обида поставянето ми в една категория с г-н Камерън.
<P>
Бих искал да благодаря на докладчиците в сянка от групите: г-н Goebbels, г-н Bullmann, г-н Canfin, г-н Klute и г-жа Regner, докладчика по становището на комисията по правни въпроси. Изредих всички поименно, защото те ми оказаха невероятна подкрепа при първата фаза от процеса. Съумяхме да работим заедно плодотворно, като всеки изказваше своето гледище, и искам да им благодаря за това. Доволен съм, че групата на Алианса на либералите и демократите за Европа и Европейските консерватори и реформисти се присъединиха към нас сега, когато беше постигнат компромис, и освен това съм доволен, че г-н Klinz и г-н Kamall подписаха заедно с мен изменението, което замени първоначалния доклад.
<P>
Специални благодарности на г-н Барние за това, че се зае толкова сериозно с това досие: той знае колко го ценя. Знам, че той знае, че Парламентът разчита на него и че ще го подкрепи, за да се реализират плановете, на които и той, и ние държим. Не е обичайно, но позволете ми да благодаря и на Ugo Bassi, с когото имах много плодотворни взаимоотношения през това време и така текстът е резултат от работата и на Комисията.
<P>
Що се отнася до Вас, г-н министър, преди малко усетих Вашата подкрепа, когато сред поздравленията попитахте дали ще продължим напред. Така че позволете ми първо да Ви благодаря, защото без Вас ние нямаше да постигнем нищо в работата с държавите-членки. Благодарността е искрена, не е жест на учтивост - смятам, че Вашият личен ангажимент беше ключът за напредъка, направен в Съвета, и за факта, че постигнахме споразумение. Вие освен това съумяхте да направите така, че всички големи групи да се идентифицират с части от текста, за да се постигне мнозинството, което и Вие, и аз желаехме за директивата.
<P>
Благодаря за приноса и на моите колеги отляво, без чиято подкрепа директивата нямаше да заслужи доверието, което, сигурен съм, тя ще спечели утре при гласуването с голямо мнозинство. Както изтъкнахте, доверието е съществено за надзора, но също така съществено е и за директивата. Признателност дължа и на Вашите екипи, г-н министър; моля, предайте им моите благодарности. Понякога разискванията бяха твърде оживени, но аз, макар сега да живея в Нормандия, съм южняк и от време на време южняшкият ми темперамент надделява над нормандската уравновесеност.
<P>
Бих искал още да кажа, г-н министър и действащ председател на Съвета Екофин, че действително се надявам да завършим работата относно рейтинговите агенции преди края на годината. От наша страна имаме гласуване в комисията на 22 ноември, гласуване в Страсбург през декември и тогава, ако Съветът е готов, и ние ще бъдем готови.
<P>
(Ръкопляскания)
<SPEAKER ID="158" NAME="Председател">
Разискването приключи.
<P>
Гласуването ще се проведе утре.
<P>
Писмени изявления (член 149)
<SPEAKER ID="995" NAME="Dominique Baudis" LANGUAGE="FR">
Финансовата криза, която светът преживя, показа, че международните фондови борси трябва да бъдат обект на минимално регулиране. След като през септември заяви волята си за извършване на надзор върху пазарите, днес, 11 ноември, Европейският парламент излъчи още едно мощно послание към останалия свят. Отсега нататък фондовете за алтернативни инвестиции (хедж фондовете), които влизат в Европа, ще бъдат по-стриктно наблюдавани и регулирани от Европа. Нещо повече, те ще трябва да бъдат декларирани пред органите и администрирани в Европейския съюз. Липсата на регулиране на тези ресурси причини много фалити, сривове на фондовите борси и социални кризи. Франция ще поеме председателството на Г-20 за една година. Нейният главен приоритет ще бъде реформирането на международната финансова система. С този вот Европа проправя нов път.
<SPEAKER ID="159" NAME="Sebastian Valentin Bodu" LANGUAGE="RO">
Докладът относно администраторите на инвестиционни фондове предизвика много обсъждания както между различните групи в Европейския парламент, така и между Парламента и Съвета. Поддържам мнението, изразено и по време на обсъжданията преди вота в комисията по правни въпроси, че предложението на Комисията е сериозна грешка и говори за крещяща липса на разбиране за ролята на инвестиционните фондове (фондовете за дялово участие и хедж фондовете), както и за объркване между банките като институциите, виновни за предизвикването на финансовата криза, тези затворени инвестиционни фондове и отворените инвестиционни фондове (взаимните фондове).
<P>
Зад благовидните принципи, приети за жалост от моите колеги, които не разбират какво означава финансово управление и макроикономика, стои едно скрито регулиране, което не само няма нищо общо с предотвратяването на нова криза, но и всъщност ще предизвика само увеличаване на разходите по функционирането на фондовете за алтернативни инвестиции по един неправомерен и абсурден начин, което ще се отрази в намаляване на капитала, по-ниска възвръщаемост и по-слаби инвестиции. Искрено признавам, съвършено изумен съм, че тази съкрушителна позиция надделява в ЕС, което ми напомня 50-те години на 20 век, когато под гръмки лозунги бяха разрушени институциите в Източна Европа.
<SPEAKER ID="160" NAME="George Sabin Cutaş" LANGUAGE="RO">
Икономическата и финансовата криза ни даде да разберем, че се нуждаем от по-строг контрол върху икономическите агенти. Те се излагаха на прекомерни рискове, които причиниха трус в световната финансова система. Според анализа на Европейската централна банка бизнесът, ръководен от лицата, управляващи фондове за алтернативни инвестиции, възлиза на близо 700 млрд. евро в активи в Европейския съюз и така играе важна роля във финансирането на неговата икономика.
<P>
Затова приветствам предложението на Комисията за даването на разрешения и за надзор на тези фондове и за въвеждането на европейски паспорт в тази сфера. Създаването на европейски вътрешен пазар за лицата, управляващи фондове за алтернативни инвестиции, ще спомогне за ограничаването на системните рискове и ще осигури по-добра защита на инвеститорите в съответствие с новата европейска структура за икономически надзор. Заедно с това Комисията трябва да представи своевременно оценка на резултатите от процеса на хармонизиране, за да гарантира, че той не е причинил никакви деформации на пазара.
<SPEAKER ID="994" NAME="Proinsias De Rossa" LANGUAGE="EN">
Подкрепям законодателния акт за регулиране на хедж фондовете и на фондовете за дялово участие. Макар да има още много какво да се прави в тази област, това е една важна стъпка към по-добро регулиране на дейността на лицата, управляващи фондове за алтернативни инвестиции, която предизвикваше възражения дори в разгара на кризата през 2008 г., най-вече от страна на г-н Чарли Макгрийви, тогавашния член на Комисията, отговарящ за вътрешния пазар. Когато новият Европейски надзорен орган започне да функционира пълноценно, лицата, управляващи фондове, няма да могат да продават своите продукти в Европейския съюз, ако не притежават европейски паспорт, удостоверяващ пълното спазване на директивата. Стриктната отговорност на депозитара ще гарантира, че инвеститорите могат винаги да търсят обезщетения и че ще бъдат информирани за причините за потенциално делегиране на отговорност. Много важни нови клаузи, за които ние настоявахме и които получиха отпор в Съвета, са разпоредбите, насочени срещу източването на активи. Служителите ще бъдат защитени от разбойнически фондове, извършващи краткосрочни спекулативни операции чрез разрушаване на жизнеспособни дружества. Предлагането на инвеститори и намаляването на капитала ще бъдат ограничени през първите две години след поглъщане и служителите ще имат достъп до информация за плановете, предвиждани за техните дружества.
<SPEAKER ID="161" NAME="Jiří Havel" LANGUAGE="CS">
Алтернативните фондове, като хедж фондовете и фондовете за дялово участие, може би допринесоха с дейността си за настоящата световна криза и въпросът за тяхното регулиране се дискутира сега не само в ЕС, но и в САЩ. Докладът е свързан с докладите на Rasmussen и Lehne, и двата от 2008 г., и разглежда предложението за директива относно лицата, управляващи фондове за алтернативни инвестиции. Докладът представя обобщен анализ на проблема за алтернативните фондове, който включва описание на ключовите пунктове: регулиране на дейността на лицата, управляващи алтернативни фондове, включващо създаването на единен европейски паспорт; задължение на лицата, управляващи алтернативни фондове, да определят независим оценител на активите за всеки алтернативен фонд, който администрират; изискване за все по-голяма прозрачност на алтернативните фондове, степента на регулиране на пазара и регулиране на късите продажби. Директивата също така дава право на държавите-членки да разрешават на управляващите лица да предлагат алтернативни фондове и на непрофесионални инвеститори. От друга страна, има и възражения срещу предлаганото регулиране, като доклада "Дьо Ларозиер", доклада "Търнър" и реакцията на Асоциацията на дружествата, управляващи фондове за алтернативни инвестиции. Приемането на директивата няма да доведе до значителни промени за алтернативните фондове в Чешката република поради високото равнище на съществуващото в Чехия регулиране в тази област. Общо взето считам, че докладът, внесен от моя колега г-н Gauzès, съдържа един прецизен анализ на въпроса, както и съответни препоръки относно алтернативните фондове, и ето защо препоръчвам неговото одобряване в предложената му форма.
<SPEAKER ID="993" NAME="Sirpa Pietikäinen" LANGUAGE="FI">
Госпожи и господа, първо бих искала да поздравя докладчика г-н Gauzès за неговата отлична работа по този сложен, технически и противоречив доклад. При появата си предложението на Комисията относно лицата, управляващи фондове за алтернативни инвестиции, предизвика много страсти, критики и похвали от различни страни. То беше критикувано силно и поради това, че беше изработено тайно. Лично аз мислех, че най-големият му недостатък се състои в това, че събира в една директива два продуктови бранша - различни по природа, а оттам и по рисковете, които носят. Това са фондовете за дялово участие и хедж фондовете. Едните се фокусират върху бързата възвръщаемост, докато при другите инвестициите се разработват за по-дълъг период. Рисковете се свързват най-вече с фондовете за дялово участие. Разискването на директивата в Парламента и в Съвета доведе до компромисно решение - не отлично, но все пак приемливо. Директивата за лицата, управляващи фондове за алтернативни инвестиции, съставлява важна част от новата система за финансово регулиране и надзор. Независимо от това ние трябва да помним, че финансовият надзор ще се нуждае от подобряване и след като директивата бъде приета.
<SPEAKER ID="162" NAME="Marianne Thyssen" LANGUAGE="NL">
С утрешния вот ЕС ще въведе в практиката това, което беше прието от Г-20 в Лондон. Със споразумението за финансовия надзор Европейският парламент и белгийското председателство показаха, че мислят сериозно за реформиране на финансовата система. Постигнатото споразумение е балансирано в отговор на опасенията в три пункта: ограничаване на системния риск, защита на инвеститорите и гарантиране на еднородна конкурентна среда. Важно също така е, че ЕС не затваря своя пазар за капитали извън ЕС, което е предпоставка за възможността нашата европейска икономика да се съвземе. Новите хармонизирани правила ще осигурят прозрачност, правна сигурност и по-силен вътрешен пазар.
<P>
Европейският паспорт по-специално ще позволи на лицата, управляващи фондове, да оперират в целия Европейски съюз, без да трябва да бъдат регистрирани във всяка държава-членка поотделно. Следва да подчертая също така, че съм доволна от решението, което беше взето по отношение на дяловото участие. По-лекият режим, приложим спрямо лицата, управляващи малки фондове, ще насърчи създаването и финансирането на нови дружества - предимно малки и средни предприятия - в иновативни сектори. Ето защо трябва да подкрепим убедително политическото споразумение, постигнато след 14-месечни преговори.
