<CHAPTER ID="008">
Иран (разискване)
<SPEAKER ID="122" NAME="Председател">
Следващата точка e изявления на Съвета и Комисията относно Иран.
<SPEAKER ID="123" NAME="Карл Билд">
действащ председател на Съвета. - (EN) Г-н председател, за мен е чест да се изправя тук за пръв път. Очаквам да бъда често тук през следващите шест месеца, за да говоря по различни въпроси.
<P>
На този етап точката от нашия дневен ред е Иран. Преди да навлезем в същността на въпроса, позволете ми да изразя нашите искрени съболезнования към Иран по повод трагичния инцидент по-рано днес. Изразяваме искрено съжаление за загубата на човешки живот и изразяваме нашето съчувствие към засегнатите от трагедията.
<P>
Въпросът за Иран очевидно е на доста високо място в дневния ред на шведското председателство. Това е свързано с резултата от изборите и въпросите - меко казано - които бяха повдигнати след тези избори, както и политическите развития, на които станахме свидетели оттогава.
<P>
Смятам, че всички вие сте запознати с факта, че Европейският съюз зае много силна и принципна позиция по отношение на тези събития. Ние отново заявихме, че въпросите, свързани с провеждането на изборите, са въпроси които иранските органи трябва обстойно да проучат и изяснят. Ние също така изразихме ясна позиция относно това, което видяхме да се случва по улиците на Техеран. Осъдихме репресиите, насилието и използването на сила, на което сме ставали свидетели, срещу мирни демонстрации; осъждаме репресиите срещу журналисти, медийни издания, средствата за комуникация и протестиращи. Те противоречат не само на нормите и ценностите, зад които стоим, но, очевидно, и на желанията за по-открито и по-благоприятно настроено към реформи общество, изразено от толкова много иранци.
<P>
Имайки предвид казаното, ние оставаме верни на принципната си политика за стремеж към други, по-добри, нови взаимоотношения с иранската нация. Това е една богата нация, която може да допринесе много за развитието на света и развитието на своя собствен регион и се надяваме, че в даден момент - надявам се не много далечен - ще има възможност за едни истински нови взаимоотношения.
<P>
Преди да завърша, позволете ми да отбележа един въпрос, който ни занимаваше доста дълго време, а именно задържането от страна на иранските органи на определен брой лица, които са служители на европейски мисии, както и няколко европейски граждани. Ние сме в постоянна връзка с иранските органи по тези въпроси. Считаме обвиненията, които могат да бъдат повдигнати срещу тях, за неоснователни и мога да ви уверя, че ще продължим контакта с иранските органи по всички възможни пътища, докато не постигнем удовлетворително решение на тези въпроси - а именно, освобождаването на въпросните лица.
<SPEAKER ID="124" NAME="Катрин Аштън">
член на Комисията. - Г-н председател, това е първата ми възможност да поздравя всички уважаеми колеги за избирането им в новия Европейски парламент. Мога да заявя, от името на Комисията, че с нетърпение очакваме конструктивно сътрудничество с вас, включително, разбира се, по някои от най-належащите международни предизвикателства, пред които сме изправени, а темата на днешното разискване е несъмнено такава. Моят колега Бенита Фереро-Валднер пътува тази седмица и затова аз предложих и се радвам, че имам възможността да говоря от нейно име днес в Парламента.
<P>
Парламентът играе важна роля за поддържане и развитие на отношенията между Европейския съюз и Ислямска република Иран. Обменът на посещения между делегацията на Европейския парламент за Иран и членове на Меджилиса вече изиграха важна роля за подобряване на взаимното разбирателство. Парламентът също така изигра своята роля при изработването на няколко инструмента, които служат за важна основа за дейностите на Европейския съюз в Иран, и ние в Комисията се надяваме да продължаваме да ги използваме добре в бъдеще.
<P>
Повод за днешното разискване са неотдавнашните президентски избори в Иран и последвалите ги събития. Макар, както заяви председателството, развитието на иранските политици и политики да засяга главно гражданите на Иран, не може да има съмнение в по-широката му значимост и е добре да следим отблизо тези събития.
<P>
Европейският съюз зае много ясни позиции относно положението в Иран след президентските избори и остана единен на тези позиции. Ние изразихме пълното зачитане на суверенитета на Иран, но подчертахме дълбоката си загриженост относно насилието след изборите, както правим винаги, когато има отнет човешки живот или са застрашени права в която и да е държава.
<P>
Твърденията за европейска намеса в изборите в Иран или каквото и да е участие в протестите, които последваха, са безпочвени. Потъпкването обаче на мирни демонстрации, произволните задържания и строгата цензура на медиите представляват нарушаване на правата на човека и те не могат да бъде счетени за въпроси, ограничени само до вътрешните работи на която и да било държава. Въпреки настоящото деликатно положение в Иран, Комисията е твърдо решена да продължи диалога. Такава беше позицията ни преди изборите, такава остава и днес.
<P>
Европейският съюз и Иран имат много общи и актуални интереси, включително борбата срещу трафика на наркотици и подкрепата за афганистанските бежанци. Тези въпроси изискват нашето непрекъснато внимание и сътрудничество и се надяваме, че Иран ще сподели тези възгледи.
<P>
Комисията продължава да търси начини за използване на общностни инструменти за конструктивни дейности в Иран. Можем да подобрим взаимното разбирателство, например като продължим нашето сътрудничество чрез академичен обмен по програмата "Еразъм Мундус".
<P>
Убедени сме, че Европейският съюз трябва да остави отворени всички налични пътища за комуникация с Иран. Трябва да се стремим към контакти с Иран на всички равнища. Когато е възможно и целесъобразно, сме в готовност да продължим и задълбочим сътрудничеството в бъдеще.
<P>
Настоящите ни различия с иранското правителство са много, като някои са особено сериозни. Призоваваме иранското правителство да се присъедини към нас в опитите да намерим решение на различията чрез диалог. Единствено чрез разискване в дух на взаимно уважение на предизвикателствата, които ни разделят, можем да се надяваме да ги преодолеем. Европа никога не е обръщала гръб на такива разисквания и остава отворена за тях и днес.
<P>
В заключение бих искала да се присъединя към изразените от председателството съболезнования към иранските и арменските семейства, които бяха засегнати от трагедията на днешната самолетна катастрофа.
<SPEAKER ID="125" NAME="Jacek Saryusz-Wolski">
от името на групата PPE. - (EN) Г-н председател, бих искал да отразя настроението на разискването на извънредното заседание на предходната комисия по външни работи, която проведе събрание миналата сряда, тъй като нямаше време за свикване на новата комисия.
<P>
Всички сме добре запознати с фактите, така че няма да се спирам на тях. Съюзът има задължението да подчертава универсалността на правата на човека, да следи отблизо нарушенията на правата на човека в Иран и да критикува Иран за случаи на бруталност и насилие. Миналата седмица ние от комисията по външни работи и делегацията за връзки с Иран се срещнахме с представители на гражданското общество в Иран и това са въпросите, които ние считаме за особено важни.
<P>
Изцяло подкрепяме декларациите и позициите, изразени до момента от председателството, Съвета и Комисията, но също така призоваваме Съвета да гарантира, че държавите-членки на Европейския съюз и техните посланици в Техеран спазват стриктно насоките на Европейския съюз относно защитниците на правата на човека и относно предотвратяването на изтезания. Бихме искали да предадем на Комисията нашето настояване да бъдат използвани всички налични средства. Следва да подкрепяме и насърчаваме организациите на гражданското общество в Иран най-вече чрез Европейския инструмент за демокрация и права на човека и да полагаме всички усилия за подновена ангажираност с иранското гражданско общество в такива безспорни области като борбата срещу трафика на наркотици, въпросите на бежанците, академичния обмен и посещенията в Европа на журналисти, като това са само някои от тях. Те могат да спомогнат за задълбочаването на междуличностните контакти и да доведат до разширена свобода на изразяване в държавата. Натиск по въпросите на правата на човека, да, но не и изолация! Диалог, макар и труден диалог.
<P>
Намираме се в много труден и напрегнат период с Иран. Решаващият ядрен въпрос е на изчакване и ние питаме: как да продължим напред? Една от възможните мерки, които се разглеждат, са санкциите. Убедени сме, че Съюзът трябва да намери начин да участва отново в диалог с Иран по всички тези въпроси. Необходимостта да се намерят начини за изграждане на ново доверие и създаването на стабилен дипломатически процес никога не е била по-належаща. Следва да предложим нашата пълна подкрепа на Съвета и Комисията в техните усилия. От своя страна, ние, Европейският парламент, трябва да продължим с усилията си по укрепване на аспекта на парламентарна дипломация в нашите отношения с Иран посредством засилени връзки с Меджилиса.
<SPEAKER ID="126" NAME="Richard Howitt">
от името на групата S&D. - (EN) Г-н председател, каквото и да мислят хората за резултата от изборите в Иран, няма съмнение, че десетки - стотици - хора бяха ранени, десетки бяха убити при протестите, които бяха проведени след изборите в тази държава, а както изглежда стотици са били задържани като политически затворници. Ето защо цялата зала следва без колебание да осъди тези нарушения на човешките права, а така също и възпрепятстването на свободната журналистика, което се извършва след изборите.
<P>
Също така, както каза г-н Saryusz-Wolski във връзка със заседанието на комисията по външни работи миналата седмица, следва да признаем, че един от най-добрите начини да се определи дали изборите са били свободни и честни е да бъдат канени наблюдатели на изборите, които да следят процеса, а Европейският съюз има добра практика в това отношение. Присъстващите днес в тази зала следва да отбележим, че Комисията, от наше име, нямаше увереността, че те можеха да изпълнят задача по един независим, честен и обективен начин и поради тази причина имаме достатъчно основание да кажем, че нямаме доверие на изборните резултати.
<P>
Съчувстваме на иранците, които бяха ранени, задържани и чиито права бяха нарушени. Преди всичко на тях изказваме най-искрените си съчувствия, но в същото време моля залата да не забравя иранеца, който беше служител на английското посолство. Той беше задържан и му бяха отправени обвинения по напълно неоправдан начин за подстрекаване на протестите. Изказваме съчувствия и на френския студент, който беше задържан от иранските органи. Следва да похвалим нашите колеги от шведското председателство, които подкрепиха тези държави и гарантираха съгласувани действия на Европейския съюз в отговор на това и да ги помолим да продължат да го правят.
<P>
Накрая, искам да кажа, че се срамувам, че в това разискване Британската национална партия ще се изказва за пръв път, представлявана от член на Европейския парламент, който миналия петък описа исляма, казвайки, че е рак, който трябва да бъде премахнат от Европа чрез химиотерапия. Това не изразява възгледите на англичаните, това не е отношението на Европа към исляма. Следва да се противопоставим на това, както се противопоставяме на несправедливостта в международен план.
<SPEAKER ID="127" NAME="Annemie Neyts-Uyttebroeck">
от името на групата ALDE. - (NL) Иран е голяма държава с многобройно и предимно младо население, дълга и богата история и впечатляваща култура. Нещо повече, Иран се намира в една от най-чувствителните зони на планетата. Поради всички тези причини, а също и защото съчувстваме на нашите събратя, нека не бъдем безразлични към събитията в Иран. Групата на Алианса на либералите и демократите за Европа не подкрепя смяна на режима чрез сила. Считаме обаче, че всички народи по света, включително и иранският, трябва да имат право да избират своите лидери и да ги сменят, когато престанат да отговарят на очакванията им.
<P>
Изборите при сегашния режим в Иран не отговарят на международните стандарти за свободни и честни избори - положение, което не се промени и при скорошните президентски избори. Но дори и при строгите ограничения, които са в сила в Иран, големи групи от населението отказаха да приемат официалните резултати и излязоха по улиците да протестират. Иранският народ не успя да бъде убеден от изключително ограниченият преглед на резултатите и поради тази причина протестите продължиха.
<P>
Протестите бяха потушени по особено насилствен начин, а съдебните процеси продължават и до днес. Ние категорично осъждаме тези процеси и призоваваме иранските органи да ги прекратят незабавно и да освободят всички задържани. Незабавно трябва да бъдат прекратени и процесите срещу чуждестранни журналисти, работници от неправителствени организации и иранските служители на чуждестранните посолства в Техеран.
<P>
Госпожи и господа, г-н председател, г-н действащ председател на Съвета, уважаема Комисия, режим, който се обръща срещу собствения си народ и собствените си млади хора, губи своята легитимност не само вътре в държавата, но и в международен мащаб. Ето защо е особено трагично, че тези драматични събития се случват, когато президентът на Съединените американски щати изрази своята готовност да започне диалог с Иран. Иран е на прага да изпусне историческа възможност да заеме позиция на световната сцена, която неговата история и култура заслужават.
<SPEAKER ID="128" NAME="Daniel Cohn-Bendit" LANGUAGE="FR">
Г-жо член на Комисията, г-н действащ председател на Съвета, г-н председател на Комисията, госпожи и господа, когато един народ желае да се освободи, той печели нашето възхищение и нашата солидарност. Така е и с иранския народ. Вярно е, че тези избори на практика приключиха, преди да са започнали, но, дори и на тези избори, ние видяхме, че иранският народ съумя да открие ахилесовата пета и така да изрази своето желание за свобода и демокрация.
<P>
Вярно е, че е в наш интерес диалогът с иранската -терористична - власт да продължи. Никой не оспорва това. В същото време обаче ние не можем просто да продължим сякаш нищо не се е случило. Това, което се случи в Техеран, е ужасно. Мъченията са ежедневие в иранските затвори, но не единствено спрямо граждани на Обединеното кралство. Ирански мъже и жени също са измъчвани ежедневно в тези затвори.
<P>
Ето защо Европа трябва да надигне глас. Знам, че е трудно да се постигне равновесие между интересите и защитата на иранския народ и нашите собствени интереси, които не винаги съвпадат. Въпреки това, макар и да е трудно, важно е да се подчертае, че ние ежедневно демонстрираме солидарност с иранския народ. Призовавам Комисията и Съвета да анализират ролята, изиграна от "Nokia" и "Siemens" и отговорността на европейските оръжия за репресиите срещу иранския народ. В края на краищата е немислимо именно големи европейски фирми да осигуряват средствата, чрез които иранското правителство да може да подтиска свободата и желанието за свобода на иранския народ.
<P>
(Ръкопляскания)
<SPEAKER ID="129" NAME="Struan Stevenson">
от името на групата ECR. - (EN) Г-н председател, докато стоим тук и разискваме неотдавнашните протести в Иран, осъзнаваме ли, че над 50 от студентските водачи, протестиращите, които бяха арестувани, са били изведени и обесени от иранските органи, че над 200 души са били убити по улиците, включително Neda, която стана международен и много силен символ на бруталността на този фашистки режим срещу иранския народ? И, докато продължаваме да се ползваме с позицията на най-големия търговски партньор на иранското правителство, наистина ли смятаме, че парите са по-важни от човешкия живот?
<P>
Защо не сме подготвени да въведем по-строги санкции? Защо, като Парламент, не разпуснем нашата делегация за връзки с Иран, която във всеки случай през последните пет години се превърна просто в един изразител на оплаквания в иранското посолство в Брюксел и посрами институциите на Европейския съюз? Разпуснете я и нека да възприемем твърдо отношение към иранските органи. Това единственият език, който те разбират.
<SPEAKER ID="130" NAME="Helmut Scholz">
от името на групата GUE/NGL. - (DE) Г-н председател, г-жо член на Комисията, г-н министър, госпожи и господа, Конфедеративната група на Европейската обединена левица - Северна зелена левица изразява дълбока загриженост за продължаващото насилие в Иран. Ние също осъждаме най-остро бруталното малтретиране на демонстрантите. Изключително сме загрижени за съдбата на множество хора, които бяха задържани, и призоваваме за незабавното им освобождаване, като също така считаме, че Европейският парламент като цяло следва да направи същото.
<P>
Ние също така се отнасяме критично към коментари в медиите и правителствени кръгове в други държави, които се възползват от законните протести на иранските граждани. Дори и най-скорошните събития в Иран не оправдават плановете за военни действия срещу иранските ядрени инсталации. Моята група отхвърля такива стратегии. Ето защо ние приветстваме недвусмисленото изявление на президента Обама, който отказа да даде зелена светлина на Израел за нападение срещу Иран. Президентът на Съединените американски щати също вярва в дипломацията. Иран е суверенна държава. Единствено неговият народ има правото да взима решения за промени в собственото си общество. Правителството на една суверенна държава трябва открито да приеме желанието за промяна и да се стреми към политическо решение.
<SPEAKER ID="131" NAME="Fiorello Provera" LANGUAGE="IT">
Г-н председател, поздравявам Ви за Вашето избиране. Потискането на граждани, които оспорват изборните резултати, цензурата на медиите и съдебното преследване на опозицията, потвърждават отсъствието на демокрация в Иран. Откриваме сходни ситуации и в други държави, като например Китай, но в случая на Иран има допълнителни поводи за безпокойство.
<P>
На първо място, това се дължи на неговите хегемонистични амбиции, които се проявяват в намесата му в съседните държави, като например в района на Басра в Ирак и подкрепата за Хизбула в Ливан. На второ място, това се дължи на силното влияние, което религиозният екстремизъм упражнява върху политическата власт в ислямската република. Преди няколко часа, един певец - ирански певец - беше осъден на пет години затвор за охулване на религия, а 12 сунити бяха осъдени на смърт.
<P>
Президентът Ахмадинеджад многократно е заявявал, че унищожаването на Държавата Израел е основната цел на неговата политика. Също така, желанието на Иран да разработи ядрена програма извън международните мерки за контрол, е обезпокоително.
<P>
Имайки предвид факта, че Иран е един от най-големите производители на газ и петрол, неговата действителна цел изглежда е да разработи ядрени оръжия с ясното намерение да може да изнудва страните в региона и цялата международна общност. Ето защо са необходими интензивни усилия от цялата европейска политическа общност за постигане на правилното равновесие между противопоставянето на режима на аятоласите и подкрепата за умерено реформистките елементи в Иран, които съществуват и са активни.
<P>
Във връзка с това може да бъде използван финансовият ресурс на Европейския инструмент за демокрация и права на човека, за да се подпомогнат всички жертви на настоящото потисничество. Никоя политическа намеса обаче не би била ефективна, ако всички европейски държави не се обединят и не действат заедно.
<SPEAKER ID="132" NAME="Krisztina Morvai" AFFILIATION="NI">
(EN) Г-н председател, като адвокат по правата на човека с 20-годишен международен опит позволете ми да помоля Парламента с цел да има легитимност и авторитет, да упражни контрол над положението с правата на човека в държавите от третия свят и държавите извън Европейския съюз, но също така, моля, да разгледа много по-внимателно положението с демокрацията, принципите на правовата държава и правата на човека в рамките на Европейския съюз, по-конкретно в моята собствена държава - Унгария. Нека ви споделя няколко факта.
<P>
На 23 октомври 2006 г. имаше голяма демонстрация, в която участваха около 100 000 души, в чест на революцията от 1956 г. Тя беше организирана от най-голяма опозиционна партия "Фидеш", която е представена тук в групата EPP, и на практика те спечелиха тазгодишните избори в Унгария. Сред участниците бяха семейства от средната класа, възрастни хора, деца, а бруталната унгарска полиция грубо ги нападна със сълзотворен газ, гумени куршуми, с конна полиция, ранявайки сериозно няколкостотин души. По същия повод няколкостотин души бяха незаконно задържани и измъчвани в затвора.
<P>
Оттогава, през последните три години, буквално до преди няколко дни, когато 216 мирни демонстранти бяха незаконно задържани и малтретирани от полицията, по всеки един повод, когато се е провеждал антиправителствен протест, но не в Иран, не в Китай, не в Хондурас, а в една държава от Европейския съюз - Унгария, се случват същите неща: масово полицейско насилие, незаконни задържания.
<P>
Бих искала да ви помоля да обединим силите си и, независимо от политическите пристрастия, да помогнем за разкриването на това, което се е случило, кой е бил отговорен, да се опитаме да постигнем справедливост заради жертвите и моля, като Европейски съюз, да се опитаме да прекратим тези масови нарушения на правата на човека в Европейския съюз, за да имаме авторитета и легитимността да упражним контрол над положението с правата на човека в Иран или във всяка друга държава извън Съюза.
<SPEAKER ID="133" NAME="Francisco José Millán Mon" AFFILIATION="PPE">
(ES) Г-н председател, госпожи и господа. Тук съм, за да говоря за Иран, но първо бих искал да се присъединя към изказаните съболезнования за жертвите на самолетната катастрофа, станала тази сутрин.
<P>
Госпожи и господа, съгласен съм с много от идеите, които вече бяха изразени във връзка с положението в Иран след изборния процес. Този процес не беше нито свободен, нито честен и даде възможност на президента Ахмадинеджад и на най-радикалните прослойки на режима да останат на власт, като подтискат с насилие демонстрантите, възпрепятстват журналистите да вършат работата си и се опитват да припишат всичко на някаква предполагаема конспирация за вътрешните безредици, като същевременно използват погрешни сведения за прикриване на истината.
<P>
Това, което е сигурно, е, че иранският режим пострада сериозно както във вътрешен план, така и по отношение на имиджа си пред света. Нещо повече, олигархията, която беше на власт през последните десетилетия, сега е разделена, което ще повлияе на стабилността на режима. В същото време, недоволството сред хората ще продължи да нараства, особено ако цените на петрола не се повишат отново и вследствие на това икономическото положение не се подобри.
<P>
Европейският съюз трябва да поддържа единна позиция и да продължи да осъжда злоупотребите, извършвани в Иран. Той следва да поиска по-голямо зачитане на правата на човека, като ние също така трябва да потърсим начини да подпомогнем гражданското общество, по-конкретно онези сектори, които желаят демократичен плурализъм и зачитане на правата на човека в своята държава. Ние не следва да разочароваме онези сектори, които са ориентирани към Запада, включително и към Европейския съюз.
<P>
Все пак, що се отнася до Иран, ние не трябва да забравяме и опасността, която представлява неговата ядрена програма, тъй като тя има дестабилизиращ ефект върху региона и върху неразпространението като цяло. От съществена важност е Европейският съюз и Съединените американски щати да продължат да си сътрудничат по този въпрос и аз съм уверен, че това ще бъде приоритет на шведското председателство.
<P>
Ние трябва да привлечем изцяло Русия и Китай, които са постоянни членове на Съвета за сигурност. Тяхната подкрепа е ключова, за да бъде постигнато договорено решение за тази сериозна заплаха, което изисква единност и решителност от международната общност. Следователно аз приветствам решението, прието във връзка с това през последната седмица на Г-8.
<P>
Госпожи и господа, събитията от последните няколко седмици открито показаха екстремисткия и радикален характер на настоящите ирански лидери. Очевидно е, че международната общност не може да позволи те да се сдобият с ядрени оръжия.
<SPEAKER ID="134" NAME="María Paloma Muñiz de Urquiza" AFFILIATION="S&amp;D">
(ES) Г-н председател, г-н действащ председател на Съвета, г-н председател на Комисията, смятах да започна първото си изказване на това заседание, като приветствам факта, че това разискване относно положението в Иран не е предизвикано от силното присъствие на Иран в медиите, което на свой ред беше изместено от Китай, Хондурас, Г-20 и т.н.
<P>
За съжаление, неотдавнашните екзекуции на сунитски бойци в Иран върнаха държавата и нарушаването на правата на човека, извършвано на нейна територия, обратно на първа страница на вестниците. Аз обаче не считам, че определящият фактор за изготвяне на съдържанието на дневния ред на Парламента, що се отнася до външна политика, следва да е съдържанието на новините, а по-скоро това трябва да бъде чувството за отговорност на самия Парламент и неговия обмислен и последователен отговор в съответствие с нарастваща му роля във външната политика на Европейския съюз, и по-конкретно в областта на правата на човека.
<P>
Тази роля, г-н председател, предвижда наблюдение на последователното използване на всички инструменти, с които разполага Европейският съюз в тази област и, в случая на Иран, ние не следва да разглеждаме диалога относно ядрените оръжия отделно от пълното отсъствие на политически диалог по въпросите на правата на човека.
<P>
Структурираният диалог по въпросите на правата на човека беше прекъснат от 2004 г насам. Нямаме споразумение за сътрудничество и търговия, към което да прикрепим демократична клауза, не успяхме да изпратим мисия за наблюдение на изборите, а средствата по Инструмента за демокрация и права на човека са незначителни.
<P>
В Парламента и в целия Европейски съюз трябва да прилагаме по-ефективно инструментите, с които разполагаме и които самите ние сме изработили. Някои хора в тази зала и от иранската опозиция призовават за пълно прекратяване на отношенията с иранския режим и за непризнаване на новото правителство.
<P>
Ние решително осъждаме политическото потисничество и ограничаването на свободата на изразяване в Иран, но не считаме, че трябва да се откажем да бъдем сила в защита и опазване на правата на човека, демокрацията и борбата за преодоляване на бедността в света. За да постигнем това, г-н председател, трябва да има диалог, преговори и дипломация и трябва да търсим общи интереси, както и да създадем алианс на цивилизациите. Призовавам Председателството на Съвета да направи това.
<SPEAKER ID="135" NAME="Anna Rosbach" AFFILIATION="EFD">
(DA) Г-н председател, госпожи и господа, Европейският парламент многократно е обсъждал нарушенията на правата на човека в Иран и всъщност днес отново правим това. Няма да променим възмутителното поведение на диктаторите само с думи. Време е за конкретни действия. Бруталното убийство на хора, които копнеят за свобода и които излязоха смело по улиците, трябва да ни подтикне да поемем част от отговорността за сваляне на този престъпен режим. Този режим няма място в 21-ви век. Европейските правителства трябва да докладват иранския режим на Съвета за сигурност на ООН и да настояват извършителите, най-вече Али Хаменей и Махмуд Ахмадинеджад, да бъдат изправени пред международен съд.
<P>
Иранският народ желае свобода и трябва да подкрепим призива за свободни избори под надзора на ООН. Парламентът не може да продължи да поддържа делегацията си за Иран, която на своето последно заседание беше превърната от диктаторския режим в инструмент, чрез който да се оказва влияние на нашия парламент. Ние трябва да покажем, че не си сътрудничим с диктатури.
<SPEAKER ID="136" NAME="Nick Griffin" AFFILIATION="NI">
(EN) Г-н председател, миналата година работих като наблюдател на честванията на революцията от 1956 г. в Будапеща. Мога да потвърдя, че д-р Morvai има право да критикува онези, които се терзаят за Иран, като в същото време остават безразлични към нарушаването на правата на човека тук в Европа.
<P>
Вярвам, че членовете на групата ECR няма да бъдат толкова двулични и да осъдят Иран за употребата на насилие при изборите, при условие че Дейвид Камерън е сред спонсорите на "Unite Against Fascism" [Обединение против фашизма], организация на крайно леви престъпници, която редовно използва заплахи и насилие срещу националистично настроени дисиденти във Великобритания. Същото важи и за петте настоящи членове на Европейския парламент от партиите на лейбъристите, либерал-демократите и консерваторите, белязани от срама на това, че подкрепят използването на парите на английските данъкоплатци за поддръжка на собствена милиция, която прекъсва събрания на опозицията и напада своите опоненти с тухли, стрелички и чукове за вадене на гвоздеи.
<P>
Но основното, което искам да кажа, е следното: колкото и да са добронамерени и дори справедливи критиките към Иран, отправени тук, те ще бъдат използвани за пропаганда на война от властовите интереси, които желаят да се възползват от военно нападение срещу тази държава. Неоконсерватори, петролни дружества, строителни корпорации и муллите от Саудитска Арабия, последователи на "Уахаби", искат да видят суверенната държава Иран разрушена от завоевателна война. Дори и европейските либерали не са толкова наивни, че да се хванат отново на лъжи за оръжия за масово унищожение и затова правата на човека се използват като нов повод за война.
<P>
Не добавяйте гласа на тази зала към хора на подстрекателите към война за трето незаконно и безсмислено нападение на мюсюлманския свят срещу Запада. Или, ако трябва, не оставяйте войната - която ще бъде оправдана и започната с помощта на двулична реторика - на винаги смелите англичани, служещи за пушечно месо: 18-годишни момчета от районите при Мърси и Темза, и Тайн. Вместо това изпратете вашите собствени синове, за да се върнат у дома в ковчези или без крака, ръце и разсъдък - или стойте настрана.
<SPEAKER ID="137" NAME="Filip Kaczmarek" AFFILIATION="PPE">
(PL) Г-н председател, смъртта на невинни хора винаги е трагедия. Ако обаче те загинат в защита на ценности като свобода или правда, можем да кажем, че техните страдания не са били напразни - какъвто е случаят с неотдавна загиналите в Иран. Нещата са се влошили много, когато един режим започва да стреля срещу демонстранти, да хвърля противниците си в затвора и да ги измъчва, и убива. Единственият източник на надежда и оптимизъм е, че тези събития може да накарат политиците и общественото мнение в целия свят да осъзнаят истинския характер на иранския режим, който е способен на действия, които са на светлинни години от минималните стандарти на съвременния свят. Ръцете на този режим са изцапани с кръв. Следва да не забравяме това и да работим за промяната на това положение, което не можем да приемаме. В положение като това, винаги се появява следният въпрос: какво можем да направим? Можем да подкрепим исканията и предложенията, които вече бяха изразени.
<P>
Първо, иранските органи трябва да спрат да използват насилие срещу онези, чието мнение е различно от това на режима. В държави като Иран, спазването на основните права на човека трябва да бъде наблюдавано и гарантирано от международната общност.
<P>
Второ, в Иран трябва да бъдат проведени свободни и честни избори, в които на всички кандидати следва да бъде позволено да участват, а не да участват само онези, на които им е било разрешено. Между другото, самите взимащи решенията за правото на участие, нямат демократичен мандат. Честността на изборите следва да бъде потвърдена от независими външни наблюдатели - в противен случай изборите ще бъдат безсмислени.
<P>
Трето, ние следва да направим всичко, за да гарантираме, че решенията за Иран са мирни и политически, а това означава, че следва да подкрепяме онези иранци, които желаят основни промени в своята държава, промени, които ще означават, че Иран ще бъде управляван от онези, които спечелят честни избори, а самият Иран ще престане да бъде заплаха за сигурността в света.
<P>
Водачът на иранската опозиция в изгнание, г-жа Раджави, каза, че това, което се случи в Иран, е началото на края на режима. Искрено се надявам г-жа Раджави да е права.
<SPEAKER ID="138" NAME="Mario Mauro" AFFILIATION="PPE">
(IT) Г-н председател, госпожи и господа, благодарен съм на шведското председателство за направените от него констатации преди нашето разискване, които считам, че бяха балансирани и успяха да ни накарат да осъзнаем отговорността, която се изисква от нас да поемем. Във връзка с това бих искал да направя една забележка, поводът за която произтича от това, че видях, както много други, на телевизионния екран по целия свят, тълпите, които по един или друг начин започнаха протестите през последните няколко дни.
<P>
Въпреки това, макар да е вярно, че Иран е теократична държава, в която фундаментализмът е оформил своя план за господство, преструвайки се, че това е в името на господ, през последните дни също така видяхме хора, които излизат на улицата, скандирайки "Бог е велик". Каква разлика! Тази разлика във вида, във волята, която тези хора изразяват, и в решимостта да не използват насилие ни кара да осъзнаем, че в Иран любовта към свободата, любовта към собствения народ и любовта, и зачитането на другия не е мъртва.
<P>
Тридесет години теокрация, тридесет години систематично съсипване на хората не са достатъчни да бъде заличен споменът, който е в сърцата на всички нас. На това трябва да останем верни. Именно на този факт, на тази любов към свободата дължим нашата безусловна решителност и именно това следва да засили отговорността на всеки един, защото искането към европейските институции да бъдат силни, да бъдат решителни и да издигнат гласа си преди всичко, не е настояване на Парламента за геополитическа популярност, а то подчертава, че, доколкото това представлява политическия проект, който наричаме обединена Европа, любовта към свободата и правдата, която изпитват всички онези, които демонстрираха през последните дни, не трябва да бъде пренебрегвана от европейските институции.
<SPEAKER ID="139" NAME="Tunne Kelam" AFFILIATION="PPE">
(EN) Г-н председател, в Иран настъпи преломна промяна. Ето защо първите ни заключения следва да са, че Иран не е и никога вече няма да бъде същият. Това е благодарение на милионите иранци, които отказаха да бъдат заложници на собствените си църковни водачи. Те показаха изумителна смелост, предизвиквайки диктатурата.
<P>
Следователно въпросът е не за манипулацията повече от обикновено на така наречените избори. Този път отявлено манипулираните гласове станаха повод за народен протест, който експертите извън Иран не можеха или не смееха да очакват.
<P>
Това ми напомня за положението пред 20 години в Източна Европа: докато западните правителства бяха готови за дългосрочно приемане и прагматично съжителство със съветската тоталитарна система, изведнъж множество заложници на комунистическия режим преминаха към действия - те предизвикаха системата, която изведнъж беше разрушена.
<P>
Ето защо е важно да осъзнаем, че европейският подход към Иран не може да остане същият - просто да си затворим очите за редовно манипулирани избори и систематични репресии. Установено е, че за 30 години диктатура повече от пет милиона души са били лишени от свобода, повече от 200 000 са измъчвани до смърт, а наскоро повече от 200 бяха убити.
<P>
Правителствата в ЕС твърде плахо осъдиха тези зверски престъпления и бяха нерешителни в това да накарат режима да понесе отговорността за своето поведение. Ако искаме действително да защитим правата на иранските граждани, трябва да сме готови да накажем наистина диктаторите. Какво означава това? Ние например следва да забраним на който и да е от лидерите на режима да пътува до ЕС; следва да отзовем нашите посланици от Иран, като жест на възмущение, а свободни избори в Иран могат да бъдат проведени в Иран само под надзора на ООН.
<SPEAKER ID="140" NAME="Lena Barbara Kolarska-Bobinska" AFFILIATION="PPE">
(EN) Г-н председател, тъй като ескалацията на положението в Иран и погазването на демокрацията, също представляват опасност за стабилността в целия регион, ние трябва да изразим нашата загриженост и да осъдим това - но изявленията не трябва да бъдат само символични и празни. Някои европейски лидери говорят за налагане на нови санкции на Иран, но е необходимо незабавно обсъждане относно насърчаването на демокрацията на равнище на обикновените хора в тази държава.
<P>
Аз съм полякиня, а ние в Източна Европа знаем колко са важни този вид действия за установяването на демокрация. Насърчаването трябва да бъде пригодено към политическото и икономическото положение в съответната държава, като обаче трябва да бъде преразгледан и оценен предишният опит на Европейския съюз в насърчаването на демокрацията в Северна Африка, Близкия Изток и Източна Европа, за да се види какво следва да бъде направено в Иран, какво може да бъде направено в Иран и какво ще даде резултат при дадените обстоятелства в тази държава.
<P>
Бих искала да ви припомня също така, че, ако Европейският съюз иска да бъде достоен за доверие, той също така трябва да предприеме някои мерки в Молдова. Скоро ще трябва да се изправим пред ново изпитание - на 29 юли - с изборите в Молдова. Европейският съюз трябва да направи всичко по силите си, за да гарантира свободни и честни демократични избори в тази държава. Не достатъчно само да се говори за подкрепа за демокрацията: ние в Европейския парламент и европейските институции трябва да бъдем по-дейни в това отношение.
<SPEAKER ID="141" NAME="Bogusław Sonik" AFFILIATION="PPE">
(PL) Г-н председател, без съмнение е необходимо да бъде наблюдаван напредъкът на изборния процес в Иран, макар че началото на решението на конфликта следва да е изявление от органите в Иран, че ще спрат да използват сила и че ще освободят лишените от свобода активисти на опозицията, защитници на правата на човека, журналисти, демонстранти и граждани на други държави, които в момента са обвинявани за положението, в което се намира Иран. Ние, разбира се, следва да потвърдим зачитането на суверенитета на Иран, но също така следва да припомним на Техеран, че е длъжен да спазва Международния пакт за граждански и политически права.
<P>
Бих искал също така да изразя загриженост относно ядрената програма на Иран. Техеран има право на ядрена програма, използвана за мирни цели, но същевременно е длъжен възстанови доверието на международната общественост, че иранската ядрена дейност има единствено мирен характер.
<SPEAKER ID="142" NAME="Maria Eleni Koppa" AFFILIATION="S&amp;D">
(EL) Г-н председател, бих искала да изразя своето дълбоко съжаление по повод трагичния самолетен инцидент, който се случи днес в провинция Казвин в Иран.
<P>
Разискването тук днес е една необходимост, наложена от събитията, които последваха след изборите на 12 юни. Считам обаче, че трябва да се придържаме към правилната рамка. Не трябва да изпращаме погрешното послание. Всяка пряка или косвена връзка между тези събития и въпросът за ядрената програма е подвеждаща. Трябва ясно заявим, че темата пред нас днес е положението на демокрацията и правата на човека в Иран.
<P>
Да се говори за нови санкции няма при никакви обстоятелства да спомогне за решаването на сериозните проблеми на иранския народ. Демокрация не може да бъде налагана с такива средства. В Европейския съюз трябва да ускорим усилията за демократизиране и зачитане на основните свободи, но чрез поставянето на въпроса в рамките на политически диалог по същество и чрез контакти с гражданското общество.
<P>
Трябва също така да призовем за по-нататъшно разследване на жалбите за фалшификация в изборния процес и отново да подчертаем, че правото на мирен протест е естествено право на народа на всяка една държава.
<P>
Ето защо трябва недвусмислено да осъдим насилието от тази трибуна, тук, днес, и да призовем зачитането на свободата на словото и изразяването да бъде прилагано на практика в Иран, а така също и във всички други държави по света.
<SPEAKER ID="143" NAME="Michael Gahler" AFFILIATION="PPE">
(DE) Г-н председател, смятам, че е добре, че водим това разискване в първата седмица на новия Парламент. За съжаление, председателите на нашата група отхвърлиха предложението за резолюция. Питам се на кого всъщност обръщаме внимание.
<P>
Една резолюция би била от помощ за дисидентите в Иран, ако им потвърдим чрез конкретно изявление, че това, което беше официално представено като президентски избори, по никакъв начин не отговаря на международните стандарти за демокрацията, защото повечето от кандидатите бяха отхвърлени от Съвета на пазителите и защото не можем да смятаме, че бяха предоставени равни условия дори на онези, на които им беше разрешено да участват. Следователно от политическа гледна точка, можем да заключим без резерви, че така обявените резултати от изборите не представят волята на иранския народ.
<P>
Нека като Европейски съюз активно да използваме инструментите си за демокрация и права на човека, да подкрепим съществуващото гражданско общество и дори адвокати, като например Ширин Ебади, която се застъпва за задържаните там представители на бахайската общност. Считам, че това е политиката, която в момента може да постигне успех, дори и в краткосрочен план.
<P>
(Ръкопляскания)
<SPEAKER ID="144" NAME="Ulrike Lunacek" AFFILIATION="Verts/ALE">
(DE) Г-н председател, г-н действащ председател на Съвета, госпожи и господа, миналата седмица - за моя голямо удоволствие като нов член на Парламента - на заседание на комисията по външна политика ние изслушахме изказване от г-н Махмалбав, ирански филмов режисьор, който ни каза в прав текст, че преди тези избори в Иран е имало 20% демокрация, но след изборите, които по негово мнение са били фалшификация, в държавата не е останала никаква демокрация.
<P>
Аз също съм съгласна с това описание - напълно вярно е, че това бяха фалшифицирани избори, които, с широкомащабна изборна измама, отнеха това право на мнозинството от иранския народ, което призоваваше за промяна. Г-н действащ председател на Съвета, има нещо, към което по-конкретно проявявам интерес: в средата на август, ще се състои встъпването в длъжност на "преизбрания" г-н Ахмадинеджад. Какво се обсъжда понастоящем в Съвета и също в държавите-членки? Ще бъдат ли Европейският съюз и държавите-членки официално представени на това встъпване в длъжност? Искрено се надявам, че не, тъй като не смятам, че трябва да има каквото и да е официално представителство на Европейския съюз или на държавите-членки след тази изборна фалшификация и колкото и твърда привърженичка да съм на по-нататъшен диалог, никой не би трябвало да представя официално Европейския съюз на това встъпване в длъжност. Каква е вашата позиция по този въпрос? Какво се прави в момента в това отношение?
<SPEAKER ID="145" NAME="Pier Antonio Panzeri" AFFILIATION="S&amp;D">
(IT) Г-н председател, госпожи и господа, когато разискваме въпроси на външната политика като днешния въпрос, включващ Иран, винаги има опасност, както знаем, леко да изостанем от събитията, които се случват. Въпреки това няма съмнение, че Европейският парламент, ако желае, може да играе важна роля, като настоятелно призовава Европа и международната общност да се отнесат сериозно към настоящите събития и да приложат всички необходими инициативи, за да гарантират, че процесът на въвеждане на демократична система в Иран се осъществява на практика.
<P>
След засиленото внимание, което международната общност обърна на следизборния период в Иран и на уличните демонстрации, които иранският режим се опита да потисне чрез употребата на насилие, е важно да се направи така, че да не настъпва тишина относно положението в държавата. Да бъдем реалисти за нещата не означава да изключим Иран от дневния ред. От нас зависи също и да поддържаме високо равнището на това внимание, а от шведското председателство - на което благодаря за изразените днес становища - зависи да насърчава силна инициатива, заедно със Съединените американски щати, Русия и други държави с цел да се промени начинът, по който се развиват проблемите в Иран - от демократичните права до ядрения въпрос.
<SPEAKER ID="146" NAME="Alejo Vidal-Quadras" AFFILIATION="PPE">
(ES) Г-н председател, през последните няколко седмици бяхме развълнувани от постоянните демонстрации на героизъм и смелост на иранския народ, който се изправи с голи ръце пред картечниците и палките на своите тирани. Големият брой жени, които бяха начело на демонстрациите, е безспорен израз на решителността на иранците да живеят в истинска демокрация.
<P>
Г-н действащ председател на съвета, отговорът на Европейския съюз беше твърде слаб и нерешителен. Трябва да изпратим много ясен политически сигнал, който да изразява нашето категорично отхвърляне на тази недопустима теократична диктатура.
<P>
Решението беше много ясно посочено от водача на опозицията в изгнание, Масуд Раджави: върховният водач трябва да бъде свален от власт и временен експертен съвет трябва да насрочи свободни избори под международен надзор. Всичко друго е загуба на време и ще удължи този позор.
<SPEAKER ID="147" NAME="Ria Oomen-Ruijten" AFFILIATION="PPE">
(NL) Бих искала в началото сърдечно да приветствам новия действащ председател на Съвета, г-н Билд. Известно ми е, разбира се, че през следващите месеци той ще бъде изключително ангажиран, тъй като проблемите на света ще се стоварят, повече отвсякъде другаде, на неговите големи, широки рамене.
<P>
Г-н председател, когато става въпрос за Иран, имам да кажа следните неща. Първо, иранският режим е непредвидим. Второ, искам да отбележа, че на практика вече има съвсем леко доловими пукнатини в режима, особено в религиозните кръгове. Трето, според моите наблюдения, режимът подкрепя всичко в света що е лошо или което е свързано с корупция - било то в Близкия Изток или в Пакистан. Четвърто, искам да подчертая, че диалогът съвсем не спомага за каквото и да било и накрая, искам да заявя, че гражданите с право желаят повече свобода и в това отношение те трябва да имат нашата подкрепа на европейци.
<P>
Бих искала тогава да Ви попитам, г-н Билд, защо Съветът не съумя да изготви по-остро изявление и защо се вслушваме само в гласа на две държави, които винаги искат да действат в ущърб на положението на правата на човека?
<SPEAKER ID="148" NAME="Enrique Guerrero Salom" AFFILIATION="S&amp;D">
(ES) Г-н председател, в началото, разбира се, бих искал да осъдя събитията в Иран и репресиите от страна на иранското правителство, но искам да се присъединя към онези, които се обявиха за това, че трябва да съчетаем натиска от европейските институции с поддържане на процеса на диалог и преговори.
<P>
Историята и опитът ни показват, че скъсването на всякакви отношения с авторитарните режими не помага с нищо за подобряване условията на живот на хората, понасящи страдания от такива режими, а в същото време то разклаща позицията на онези, които се борят за зачитането на демокрацията и правата на човека в тези държави.
<P>
Ето защо смятам, че трябва да използваме всички инструменти, с които разполага Европейският съюз, за да окажем натиск върху иранския режим, започвайки с Парламента, но в същото време трябва да поддържаме преговорите и диалога - диалог, който оказва натиск върху режима - особено чрез върховния представител г-н Солана.
<SPEAKER ID="149" NAME="Magdi Cristiano Allam" AFFILIATION="PPE">
(IT) Г-н председател, госпожи и господа, днес Иран представлява основната заплаха за международната сигурност и стабилност: от една страна, нарушавайки резолюциите на ООН, той преследва своите цели за снабдяване с ядрени оръжия и, от друга страна, повтаря своето желание физически да унищожи Държавата Израел.
<P>
Надявам се, че Европа, със своето шведско председателство, може да изпрати ясно послание към Иран като цяло, посочвайки, че неоспоримите ценности като правото на живот, човешкото достойнство и свободата на избор не могат да бъдат разглеждани отделно от развитието на двустранните отношения и че, по-конкретно, може ясно да заяви, че правото на съществуване на Държавата Израел е неоспоримо, и че Европа, която е преживяла Холокоста на своята собствена територия, няма да позволи втори холокост върху Държавата Израел и нейния народ.
<SPEAKER ID="150" NAME="Philippe Juvin" AFFILIATION="PPE">
(FR) Г-н председател, бих искал да взема думата, за да призова Парламента да се обяви ясно в подкрепа на финансови и технически санкции срещу Иран.
<P>
Разбира се, има много доводи срещу санкциите, тъй като те ще повлияят на живота на иранските граждани. Най-лошата последица от тези санкции за иранските граждани обаче няма да бъде недостигът, г-н председател. Най-лошото ще бъде нашето мълчание, нашето бездействие. Санкциите, г-н председател, ще покажат, че не сме безразлични и смятам, че това е от решаващо значение.
<P>
Ето защо, г-н председател, Парламентът трябва да настоява за финансови санкции срещу Иран.
<SPEAKER ID="152" NAME="Charles Tannock" AFFILIATION="ECR">
(EN) Г-н председател, възмутителната иранска теократична диктатура вече носи вината за много престъпления срещу собствения си народ: от обесването на бахаи до обесването на хомосексуалисти, а сега очевидно и за обесването на 50 невинни протестиращи. Така че ние съвсем не сме изненадани от явното заграбване на изборите чрез масова изборна измама. Считам, че това разклащане на режима и смелостта на протестиращите младежи там - които поздравявам - впоследствие ще сложат край на цялото прогнило управление.
<P>
Неотдавна г-н Howitt, на друго заседание, предложи да изпратим изборни наблюдатели на ЕС тази зала, които да проверят дали действително е имало изборна измама. Не, ние никога не трябва да легитимираме никоя изборна фалшификация, която ограничава кандидатите въз основа на тяхната религиозна преданост и броене, което се прави при закрити врата.
<SPEAKER ID="153" NAME="Карл Билд">
действащ председател на Съвета. - (EN) Г-н председател, слушах много внимателно различните оценки и изразените мнения. Това, както беше посочено, е изключително важно разискване по изключително важна тема.
<P>
Мисля, че с основание можем да кажем, че оставаме единни в нашата оценка на това, което се случва, което видяхме по телевизията и още по-важно, което чухме от хората, което знаят дори повече от това, което може да се види на телевизионните екрани.
<P>
Бих искал да изразя несъгласие с някой, който каза, че не сме били достатъчно ясни. Ако сравните това, което е казал Европейският съюз, с изказванията на всички други значими структури на световната сцена, няма съмнение, че точно ние сме били най-ясни, най-последователни и сме използвали най-силните думи.
<P>
Бихме искали тези думи да имат по-голямо въздействие от постигнатото, но често се случва така. Но макар и думите все пак да са важни - няма съмнение за това - ние обсъждаме предимно това, което се случва в Иран от изборите на 12 юни.
<P>
Мисля, че е важно също така да се концентрираме върху това, което видяхме на телевизионните екрани преди 12 юни, тъй като изведнъж това беше един друг Иран от този, с който бяхме свикнали. Имаше елемент в рамките на режима, определено показващ оживление, елемент на плурализъм, очевидно желание за промяна, за откритост, за реформа. Дали това представляваше мнозинството от иранците или не е много трудно да се прецени отвън, но че то беше значително, се доказва не само със силата на репресиите, които видяхме след 12 юни. Ето защо, като осъждаме това, което видяхме след тази дата, не бива да забравяме това, което видяхме преди нея, и дългосрочното му значение.
<P>
Мисля, че сме единни в това, което казваме и което мислим. Г-н Saryusz-Wolski, г-н Cohn-Bendit и г-н Mauro: на практика сходни изказвания, ако погледнем това, което оценяваме. Но най-трудното не е това, което казваме, най-трудното е това, което правим, изправени пред тази ситуация. Ето защо мисля, че трябва да действаме в две насоки.
<P>
Първата е сравнително очевидна. Европейският съюз трябва да бъде ясният глас в защита на правата на човека и демокрацията навсякъде и при всякакви обстоятелства. Възможно е да има други фактори, които също се отразяват на формирането на политиката, но тя в никакъв случай не следва да бъде лишена от последователността на нашата защита на правата на човека. Ето защо трябва да осъдим убийствата, използването на смъртната присъда. Трябва да призовем за освобождаването на задържаните. Трябва да бъдем ясни, като призоваваме за пълно зачитане на свободата и на правата, които съществуват за всички човешки същества в нашия свят.
<P>
Второ - мисля, че тук би могло да има известно несъгласие - трябва също така да бъдем подготвени да се ангажираме. Казвам това, като осъзнавам, че това е много по-трудна политика, отколкото просто да стоим настрана, да не правим нищо или да се опитваме да се изолираме: това е лесно, трудното е да се ангажираме. Г-н Kelam спомена някои примери за историческия опит, който имаме, с балансиращото действие, което произтича от него. Но фактът, че имаме известен исторически опит в Европа - който изобщо не е отразен тук - може би ни осигурява възможност да вървим смело точно по този път.
<P>
Никога не следва да мислим, че само дипломатическият диалог може да реши всеки въпрос, който се разглежда тук: не може. Други фактори ще засегнат тази конкретна ситуация. Но не бива да забравяме и това, че има въпроси, за които сме длъжни да търсим решение чрез дипломатически диалог. Имам предвид служителите в Британското посолство или френския студент и други, по които сега трябва да работим чрез диалог.
<P>
Аз съм от държава, в която 1% от гражданите ни имат ирански произход. Те се местят от едно място на друго. Имаме консулски въпроси, които са толкова много, че е трудно да си представите. Необходимо е да бъдем подготвени да се ангажираме, да помагаме на отделните хора в различни случаи, като не мислим, че това ще реши всички проблеми изведнъж.
<P>
Имаме досието по ядрения въпрос, който се спомена. Може да има и други, които вярват, че за това има много по-прости решения. Не мисля, че има каквото и да е решение, ако не се ангажираме с истински дипломатически диалог в това отношение. Това са други въпроси, с които е необходимо да се ангажираме.
<P>
Очевидно ще са необходими повече усилия и ще бъде по-трудно при обстоятелствата, които имаме сега, няма съмнение за това и мисля, че на обсъждането в комисията по външни работи миналата седмица бяха посочени някои от трудните решения и някои от трудните преценки, които трябва да направим не само през следващите седмици, но и месеци, но не много по-късно от този срок. Тук трябва да се ангажираме - вие, ние в Съвета и ние като европейци - с други важни действащи лица на международната сцена, не само с американците с новия и добър подход на администрацията на г-н Обама, а да се ангажираме и с други - Съвета за сигурност на ООН, Русия, Китай и с по-широката световна общност. Само тогава можем да се надяваме да сме в състояние да започнем да решаваме не само най-неотложните проблеми, но и другите проблеми, на които трябва да се обърне внимание.
<P>
Благодаря за това разискване. Мисля, че от него си пролича ясното единодушие, което имаме, когато става дума за защитаване на нашите ценности, но в него се изтъкнаха и някои от трудните решения и балансиращите действия, с които трябва да се ангажираме през следващите месеци и години. Ние знаем какво искаме да постигнем и трябва да се стремим да го постигнем. Но не си мислете, че ще бъде лесно. Мога да ви уверя, че Съветът ще продължи да бъде силно ангажиран с всички аспекти на това конкретно досие.
<P>
(Ръкопляскания)
<SPEAKER ID="155" NAME="Daniel Cohn-Bendit" AFFILIATION="Verts/ALE">
(FR) Г-н председател, моля да ме извините, но току-що получих информация и искам да я споделя със Съвета и с всички мои колеги.
<P>
Наталия Естемирова, която беше кандидат за наградата "Сахаров" на Европейския парламент, е била отвлечена тази сутрин в Грозни и е задържана в плен от неизвестни похитители. Призовавам Съвета, Комисията и членовете на Европейския парламент да протестират, за да е известно на Москва, че ние мислим за Наталия Естемирова.
<SPEAKER ID="156" NAME="Председател">
Разискването приключи.
<SPEAKER ID="157" NAME="Richard Howitt" AFFILIATION="S&amp;D">
(EN) Г-н председател, искам само да изясня нещата, тъй като името ми беше цитирано от колегата г-н Tannock.
<P>
Миналата седмина не призовах да има наблюдатели от ЕС, а всъщност по-рано по време на разискването много ясно казах, че ако обстоятелствата оправдаваха това, Европейският съюз щеше да може да изпрати мисия за наблюдение на изборите в Иран. Но точно фактът, че Комисията нямаше увереността да направи това, поражда в нас уместни, оправдани и обективни опасения по отношение на провеждането на тези избори.
<P>
Съжалявам, че г-н Tannock не беше в залата, за да чуе това по-рано по време на разискването и се надявам, че успях да изясня въпроса.
<SPEAKER ID="158" NAME="Председател">
Разискването приключи.
