<CHAPTER ID="002">
Криза в сектор млекопроизводство (разискване) 
<SPEAKER ID="006" NAME="Председател">
Следващата точка е разискването на въпроса, изискващ устен отговор, внесен от г-н De Castro, от името на комисията по земеделие и развитие на селските райони, към Комисията (B7-0208/2009) относно кризата в сектор млекопроизводство.
<SPEAKER ID="007" NAME="Paolo De Castro" LANGUAGE="IT">
Г-жо председател, г-жо член на Комисията, госпожи и господа, секторът млекопроизводство изживява една от най-дълбоките и сериозни кризи за последните няколко десетилетия: спадът на цените на млякото и всеобщата криза на пазара на млечни продукти безпокоят цяла Европа. Кризата е циклична, предизвикана от трудното икономическо положение, което доведе до спад в потреблението на мляко и до застой на пазарите, а цените, заплащани на производителите, падат свободно.
<P>
Цените, заплащани на млекопроизводителите, спаднаха рязко навсякъде до 24 евроцента на литър средно за Европейския съюз. Много от стопанските субекти са в още по-сериозно положение, тъй като получават по-малко от 20-21 евроцента, докато производствените им разходи възлизат поне на 40 евроцента на литър.
<P>
Други пазари, като пазарите на зърнени култури, зехтин, плодове и зеленчуци, също показват някои тревожни признаци. В тази област, на първо място, следва да продължим да използваме всички мерки, с които разполагаме, за да стабилизираме пазара и да стимулираме нарастване на потреблението, но в същото време трябва да сме подготвени за бъдещето със средносрочни и дългосрочни политики и да направим всичко възможно за намиране на приемливи и трайни решения, насочени към минимизиране на риска от колебания на цените.
<P>
В този контекст предложенията на Комисията за удължаване на интервенционния период за масло и обезмаслено мляко на прах бяха приветствани и приети в комисията по земеделие и развитие на селските райони, както показа единодушното гласуване от 2 септември. Ние считаме обаче, че тези предложения не са достатъчни за смекчаване на сериозните последици от кризата в сектора. Поради това във връзка с приемането на предложението на Европейската комисия, комисията по земеделие и развитие на селските райони прие изменение на моето предложение за възстановяване на помощта за частно складиране на сирене, която беше отменена при прегледа на състоянието на общата селскостопанска политика през ноември 2008 г.
<P>
Решението беше единодушно, г-жо председател, г-жо член на Комисията, то представя по същество идентичните мнения на членовете на комисията по земеделие, на която имам честта да бъда председател, и изразява нашето желание да дадем ясен сигнал на Съвета и на Комисията в един деликатен момент за такъв изключително важен сектор на европейското селско стопанство.
<P>
Освен че това е важен знак за положителното лидерство, което ние, в качеството ни на Европейски парламент, желаем да покажем при съвместното вземане на решение в областта на селското стопанство, това е и мярка, която може да предложи незабавна помощ за млекопроизводителите, които се борят с все по-големи трудности на пазара и с явен и драматичен спад в продажбите.
<P>
Първоначалните мерки, които ще гласуваме днес, обаче не са достатъчни да подкрепят производителите в криза и поради това комисията по земеделие чрез въпрос, изискващ устен отговор, и резолюция, която се готвим да гласуваме, призовава Европейската комисия да представи нови ефективни мерки за борба с кризата и за подкрепа на сектора.
<P>
Искаме да насърчим и в същото време да подкрепим Европейската комисия в процеса на вземане на решение какво трябва да се направи, за да се сложи край на кризата в европейския сектор млекопроизводство веднъж завинаги. В този смисъл се надяваме, че Комисията ще предостави изчерпателен отговор на нашите въпроси и ще се отнесе сериозно към предложенията ни, така че междуинституционалното сътрудничество да доведе до резултатите, които европейското селско стопанство заслужава, и да покаже своята солидарност, като предложи практическа подкрепа за европейските земеделски стопани в криза, които се нуждаят от нашата помощ днес.
<SPEAKER ID="008" NAME="Мариан Фишер Бьол">
член на Комисията. - (EN) Г-жо председател, позволете да използвам малко повече от полагащите ми се три минути за изказване, защото считам, че те няма да бъдат достатъчни по този важен и сериозен въпрос.
<P>
Преди всичко искам да кажа, че се радвам на въпросите, отправени от комисията по земеделие, тъй като ми дават отлична възможност да разясня вече предприетите действия.
<P>
Искам също така да благодаря на Парламента за непрекъснатата работа в тази област. Всички ние сме ангажирани с намирането на решения. Както вие, така и аз.
<P>
Не всички са съгласни с предпочитаните от мен решения, но аз твърдо вярвам, че тези решения работят, ще работят, а също така са и решения, които можем политически да защитим.
<P>
Г-н Paolo De Castro поиска от името на комисията да кажем какво всъщност правим. Най-важното е, че имаме добри новини: цените се подобряват. Например в рамките на един месец цената на маслото се повиши с 4% във Франция, с 8% в Германия и дори с повече в Обединеното кралство.
<P>
Цената на обезмасленото мляко на прах също се повиши с 4% във Франция и Германия и средно с 2-3% общо за Европа.
<P>
Средната цена на млякото се повишава и Albert Deß ми каза тази сутрин, че цената на спот пазара вече е 30 евроцента в някои области.
<P>
Можем да видим, че интервенционното изкупуване на сирене почти е спряло, тъй като пазарната цена е по-висока от интервенционната, което е още един положителен сигнал.
<P>
Все още не сме постигнали желаното, но се движим в правилната посока. Това ме прави по-уверена от всякога, че политическият подход, който следваме от самото начало, е правилният.
<P>
Знаете ключовите елементи на това, което правим. Използваме всички налични пазарни мерки и очакваме да похарчим за това приблизително 600 млн. евро за период от 12 месеца.
<P>
Посочихме възможността държавите-членки да започнат директните плащания по схемата за единно плащане за земеделските стопани от 16 октомври вместо от 1 декември и решихме, съгласно реформата от 2003 г., да отделим премиите за млечни продукти - 5 млрд. евро годишно - и да ги включим в схемата за единно плащане.
<P>
Пакетът за икономическо възстановяване и решенията, взети при прегледа на състоянието, предвиждат още 4,2 млрд. евро за справяне с новите предизвикателства, включително преструктуриране на сектора млекопроизводство. Всичко това, разбира се, е в допълнение към възможностите, които ни предоставя политиката за развитие на селските райони.
<P>
За да поясня за Paolo De Castro, интервенцията по отношение на сиренето всъщност беше премахната през 1994 г. Мисля, че има някакво объркване между интервенция и частно складиране, тъй като частното складиране беше премахнато с решенията при прегледа на състоянието.
<P>
Както казах, настоящият ни подход изглежда работи. Ето защо съм решена повече от всякога да не се връщаме към мерки, които ще навредят на сектора млекопроизводство в дългосрочен план и ще оставят земеделските ни стопани без каквато и да е възможност за прогноза.
<P>
Иначе казано, отказът от решението при прегледа на състоянието не е възможен вариант и е нещо, от което Европейският съвет, държавните ръководители, изрично ме помолиха да се въздържа.
<P>
Така че идеята за запазване на системата от квоти след 2013 г. не подлежи на обсъждане. Замразяването на квотите не подлежи на обсъждане, нито връщането към някои скъпи, но неефективни пазарни инструменти от миналото. Те не подлежат на обсъждане.
<P>
Това със сигурност не означава, че сме си свършили работата по отношение на политиката. Мисля, че е време за по-нататъшни действия. Трябва да следваме доклада относно млечните продукти от юли тази година, да използваме мерките, предвидени в него, и след това да решим какви други действия да предприемем в по-дългосрочен план.
<P>
Ако мога да започна с доклада, първо ще спомена държавната помощ. Докладът представи идеята държавите-членки да могат временно да предложат помощ на земеделските стопани в размер до 15 000 евро според временната кризисна рамка. Комисията на практика вече я стартира, очаквайки да промени правилата през следващите седмици.
<P>
Вторият момент е рационализирането на процедурите за реагиране по отношение на цените в сектора млекопроизводство. Понастоящем млякото всъщност не е включено в член 186 от организацията на общия пазар, който позволява на Комисията да предприема бързо временни действия според правомощията си по време на сътресения на пазара. Ето защо предлагам да включим сектора млекопроизводство в член 186, което ще ни даде възможност в бъдеще да предприемаме действия при възникване на сериозни проблеми в този сектор.
<P>
Например нашето последно удължаване на интервенционния период сега трябваше да бъде одобрено от Съвета, Парламентът също го гласува, но ако секторът млекопроизводство беше включен в член 186, можехме да действаме незабавно.
<P>
В по-общ план, бихме могли да мобилизираме мерки с почти незабавен ефект за стимулиране на търсенето и/или бихме могли да ограничим търговията с мляко, като всичко това бъде приложено за определен срок и при условие че разполагаме с необходимото финансиране.
<P>
Третата точка от доклада засяга схемите за изкупуване от държавите-членки. Един от начините за преструктуриране е държавите-членки да могат да купуват квоти от земеделските стопани и да ги включват в държавния резерв.
<P>
Както знаете, държавният резерв в известен смисъл представлява част от общата квота на държавите-членки, така че ако отделни производители надхвърлят квотата си, но държавите-членки като цяло не надхвърлят своята, включително държавният резерв, тогава не се заплаща допълнителна ставка.
<P>
Това, което възнамерявам да предложа, е изкупната квота в държавния резерв да не се включва в националната квота, когато решаваме дали да добавим или да изискваме от земеделските стопани да плащат допълнителна ставка.
<P>
В такъв случай, ако все пак се събира допълнителна ставка, частта, отговаряща на изкупната квота, може да се използва за преструктуриране. Може да звучи малко сложно, но всъщност това е много ефикасно средство.
<P>
Всички тези стъпки са действия, които предприемаме сега, с почти незабавен ефект върху пазарите, но ние също така трябва да обмислим стъпки в средносрочен и дългосрочен план. Искам тук да благодаря на Франция и Германия за идеите и приноса им относно различните възможности.
<P>
Първият дългосрочен въпрос засяга използването на договорни отношения между млекопроизводителите и млекопреработвателната промишленост за постигане на по-добро равновесие между предлагането и търсенето на пазара на млечни продукти.
<P>
Считам, че това е много, много по-добър подход от системата от квоти и той вече работи в някои части на Европейския съюз.
<P>
Млекопроизводителите и млекопроизводителните стопанства имат ясни споразумения, което премахва несигурността в голяма степен. От друга страна, някои държави-членки просто не се възползват от тази възможност, но това може да се промени, като се потърси правна рамка за договорните отношения, като в същото време се защити ясно лоялната конкуренция.
<P>
Вторият дългосрочен въпрос засяга съотношението на силите и знаете, че сме го обсъждали многократно. Трябва да можем да открием къде по цялата верига от първичния производител до веригите от супермаркети се губи добавената стойност.
<P>
Ще проучим и бъдещите пазари и, накрая, считам, че може да се направи много относно производствените разходи и иновациите.
<P>
За да подходим правилно към всички тези идеи в средносрочен и дългосрочен план, искам да създадем работна група от експерти от държавите-членки и Комисията, така че те да могат да вникнат в същината на въпросите.
<P>
За мен проблемът с пазара на млечни продукти не е само между Комисията и държавите-членки. Парламентът действително също играе важна роля и аз очаквам днешното разискване по този важен въпрос.
<P>
Благодаря ви за търпението.
<SPEAKER ID="009" NAME="Albert Deß">
от името на групата PPE. - (DE) Г-жо председател, г-жо член на Комисията, госпожи и господа, разбира се, много е трудно да се обобщи въпросът в две минути, но ще се опитам да го представя под формата на няколко точки.
<P>
Секторът млекопроизводство изпитва затруднения. Много млекопроизводители виждат заплаха за съществуването си. Основната причина за това е огромният спад на продажбите. Комисията наистина трябваше да реагира по-бързо по този въпрос.
<P>
Също така бих предпочел да видя по-сериозни мерки за насърчаване на продажбите вместо по-голяма интервенция, като например отново да се използва маслото при производството на сладолед. Миналата година, когато цената на маслото достигна за кратко над 4 евро, голяма част от производителите на сладолед спряха да преработват масло. Имам информация за Германия, според която около 100 000 тона вече не се преработват от хранително-вкусовата промишленост, което отговаря на един милион тона мляко. Трябва да се опитаме да стимулираме продажбите отново, за да изчистим тези количества от пазара.
<P>
Искам да благодаря на групите, които помогнаха за изготвянето на нашето предложение за обща резолюция. За съжаление, групата на Зелените/Европейски свободен алианс не участва в това обсъждане.
<P>
Г-жо член на Комисията, като краткосрочна мярка призоваваме за увеличаване на субсидиите de minimis в допълнително предложение, внесено с подкрепата на 40 подписа, защото това ще даде възможност да се помогне на малките млекопроизводители в частност. Би било разумно и въвеждането на регламент за ранно пенсиониране. Познавам много земеделски стопани, които са на 58 години и биха искали скоро да спрат да работят. За това ще е нужен подходящ регламент.
<P>
Г-жо член на Комисията, искам искрено да Ви благодаря за Вашата работа. Моля за въвеждането на подходящи регламенти за подобряване на положението на нашите млекопроизводители. Може би все още имате възможност да промените положението в близко бъдеще.
<P>
(Председателят отнема думата на оратора)
<SPEAKER ID="010" NAME="Luis Manuel Capoulas Santos" LANGUAGE="PT">
Г-жо член на Комисията, на Комисията и на Съвета им отне дълго време да реагират на сериозната криза в сектора. Всички сме съгласни с това. Тежката ситуация, пред която е изправен секторът, изисква бързи, решителни действия или рискуваме да станем свидетели на разорението на много хиляди земеделски стопани в цяла Европа.
<P>
Моята политическа група положи големи усилия, за да ни даде възможност да постигнем компромиса, съдържащ се в резолюцията, която обсъждаме тук днес. Надявам се, че предложенията заслужават Вашето внимание, г-жо член на Комисията, защото само чрез действия за намаляване на предлагането и едновременно с това за стимулиране на търсенето ще бъде възможно да се възстанови равновесието на пазара и цените да бъдат доведени до нива, при които производителите ще имат печалба.
<P>
Съжалявам, че компромисът не включи временно преустановяване на увеличените квоти или въвеждане на временна премия за намаляване на производството. Все пак мерките, които предлагаме, са полезен принос за по-скорошното преодоляване на кризата. Остава Вие, г-жо член на Комисията, надлежно да ги приложите.
<SPEAKER ID="011" NAME="George Lyon">
от името на групата ALDE. - (EN) Г-жо председател, както чухме от други оратори, налице е криза в сектора млекопроизводство. Няма съмнение, че трябва да предприемем действия за облекчаване на трудностите, но искам да изясня, че това е краткосрочна криза, която изисква краткосрочни пазарни мерки от страна на Комисията, както е посочено в резолюцията.
<P>
Също така трябва да сме наясно, че прекалено дълго европейските потребители плащат за неправилна селскостопанска политика, която провали и земеделските стопани, и потребителите. Следователно кризата не трябва да се използва като оправдание да загърбим по-нататъшните реформи и либерализацията на Общата селскостопанска политика. Ето защо внесохме изменения в тази насока и приветствам вашата увереност по въпроса.
<P>
Искаме също така Комисията да се съсредоточи върху пазара, който очевидно губи. Потребителите губят, тъй като не успяват да извлекат полза от спада в цените на млякото. Земеделските стопани губят, защото не получават справедлив дял от цената на дребно на млякото. Приветстваме разследванията на Комисията по хранителната верига, но, г-жо член на Комисията, искаме да стигнете по-далеч.
<P>
Ще се ангажирате ли с действия за изкореняване на злоупотребите на супермаркетите с монополното им положение? Ще се ангажирате ли с конкурентен пазар, който осигурява справедлив дял на производителите, и ще се ангажирате ли с функциониращ пазар на мляко, който предоставя справедливост за земеделските стопани и справедлива цена за потребителите?
<P>
Очаквам с нетърпение отговора Ви, г-жо член на Комисията.
<SPEAKER ID="012" NAME="José Bové" LANGUAGE="FR">
Г-жо председател, г-жо член на Комисията, госпожи и господа, вече от няколко месеца животновъдите предупреждават Комисията и Съвета за сериозността на кризата. Десетки хиляди работни места бяха унищожени в селските райони. Европейският съюз разчиташе на увеличаване на световното търсене. Неговите експерти сериозно сгрешиха. Настоящата финансово-икономическа криза засегна пряко селското стопанство и потреблението.
<P>
Решението на г-жа Бьол, член на Комисията, отговарящ за земеделието, да запази увеличаването на квотите и желанието на Съвета да ги премахне до 2015 г. са провокация към млекопроизводителите. Времената се промениха. Европейската политика трябва да се приспособява към нови световни условия. Цените на млякото, наложени на производителите, не покриват производствените разходи. На всеки литър мляко някои от дребните производители губят до 30 евроцента. В края на годината много от тях няма да са изкарали и едно евро или дори ще са загубили средства. А някои от тях, както ни съобщават регионални служители, вече стигат до там, да отнемат живота си.
<P>
Изправен пред безпрецедентна криза, Европейският съюз трябва бързо да предприеме съществени стъпки. Призоваваме държавните и правителствени ръководители, които ще проведат среща тази вечер в подготовка за Г-20, да включат в дневния ред на срещата си въпроса за кризата с млекопроизводството, така че да бъдат предприети подходящи мерки в отговор на животновъдите.
<P>
Европейският съюз трябва да засили ролята на млекопроизводителните стопанства при преговорите, за да не подлежат вече на диктата на селскостопанската и хранително-вкусовата промишленост. Също така следва да въведе мрежа на сигурност, за да гарантира изгодна цена, така че тя да не пада под производствените разходи. Европейският съюз трябва да сложи край на програмата за възстановяване при износ. Току-що хвърли огромната сума от 480 млн. евро с подкрепата на различни парламентарни групи и от десницата, и от левицата, за да продаде излишъците си евтино на световните пазари. Унищожава стотици хиляди работни места в земеделието на юг и цинично принуждава земеделските стопани да оставят земята си или да емигрират.
<P>
Преди всичко Европейският съюз трябва незабавно да намали драстично, с 5%, европейските квоти за мляко, обратнопропорционално на обема, предоставян от дребните производители, за да възстанови бързо баланса между търсенето и предлагането. Политиката на ненамеса е неприемлива. Тя има ужасни последствия по отношение на заетостта и моделите на използване на земята.
<P>
Без дребните земеделски стопани няма да има Европа.
<SPEAKER ID="013" NAME="James Nicholson">
от името на групата ECR. - (EN) Г-жо председател, категорично считам, че Комисията закъсня много с действията си по този конкретен проблем. Стояха безучастно дълго и много земеделски стопани пострадаха тежко заради това. Можем да решим или да помогнем на сектора, или да оставим в крайна сметка земеделските ни стопани да спрат да работят. Тогава можем да внасяме от чужбина, с всички проблеми, които произтичат от това.
<P>
Приветствам бележките Ви за в бъдеще, г-жо член на Комисията, но не съм доволен от бележките Ви в краткосрочен план. Считам, че трябва да направим повече в краткосрочен план, за да помогнем на отрасъла в настоящата криза. Краткосрочните мерки изискват незабавни действия.
<P>
Разбира се, помня времето на реките от мляко и планините от масло и не искам да се връщам към него. Не мисля, че някой в отрасъла иска да се върне към това положение: нито земеделският стопанин, нито обработващата промишленост, нито Комисията, нито ние в Парламента. Не искаме да се връщаме към него, но един от основните проблеми, които виждам в настоящия момент, е, че докато млекопроизводителите получават драстично по-малко за млякото си, потребителите плащат почти същото, както досега.
<P>
Докато не се справим с властта на супермаркетите в тази област, няма да имаме решение. Те трябва да бъдат контролирани. Нужен ни е омбудсман, някой, който може да каже на супермаркетите, че прекаляват, че ограбват хората, ограбват земеделските стопани и така ги погубват.
<SPEAKER ID="014" NAME="Ilda Figueiredo" LANGUAGE="PT">
Г-жо председател, отново мога само да съжалявам за становището на Съвета и за казаното тук от члена на Комисията, която продължава да не се задълбочава в проблема и да не признава необходимостта от преглед на решенията относно премахването на квотите за мляко. Вместо това тя иска да продължи дерегулацията на сектора в противовес на интересите на земеделските стопани.
<P>
Затова настояваме за подкрепа на необходимостта от запазване на системата от квоти, макар и с корекции за приспособяването им към нуждите на всяка отделна държава, включително премахването на годишното увеличение от 1% до 2015 г. Тя не счита ли, че в условията на сериозна криза за сектора млекопроизводство по-важна от дерегулацията на сектора и либерализацията на международната търговия е подкрепата за земеделието и млекопроизводството в държавите-членки с цел насърчаване на селските райони и заетостта? Не счита ли за важно създаването на извънреден фонд за подкрепа на сектор млекопроизводство на равнище Общност в полза на най-засегнатите производители и държави, както и определянето на нови форми на подкрепа за производството на мляко и месо? Аз го считам за важно.
<SPEAKER ID="015" NAME="Giancarlo Scotta'" LANGUAGE="IT">
Г-жо председател, госпожи и господа, искам да наблегна върху съмненията си относно предложението за удължаване на интервенционния период за масло и обезмаслено мляко на прах за 2009-2010 г., тъй като съществува опасност от превръщане на краткосрочните мерки, предназначени за сегашната криза на пазара, в структурни мерки, които всъщност ще върнат сектора млекопроизводство в положението, в което беше преди въвеждането на квотите.
<P>
В опит да направим пазарните мерки по-балансирани, при което ползите са не само за държавите-членки, произвеждащи масло и обезмаслено мляко на прах, призовавам за повторното въвеждане на помощ от Общността за частно складиране на сирена с дълъг период на зреене.
<P>
Накрая искам да привлека вниманието ви към въпроса с обозначаването на произхода и етикетирането на млечните продукти и възможността за проследяването им: това е искане, което идва пряко от европейските потребители - все по-често - и което може да ни помогне да се справим с кризата в сектора млекопроизводство. Надявам се, че и колегите от другите групи също ще подкрепят предложението.
<SPEAKER ID="016" NAME="Diane Dodds" AFFILIATION="NI">
(EN) Г-жо председател, искам да благодаря на члена на Комисията за изказването й днес. В моята държава, в Северна Ирландия, млекопроизводството е от жизненоважно значение. Когато секторът млекопроизводство изпитва трудности, цялата икономика в селските райони изпитва трудности. Понастоящем млекопроизводителите получават малко над 20 евроцента за литър мляко на фона на нарастващите разходи. В Северна Ирландия трябваше не само да се примирим с ниските изкупни цени на млякото и високите разходи, но преживяхме и трето поредно влажно лято, което имаше пагубен ефект върху млекопроизводството ни.
<P>
Беше печално да видим снощи производителите в Белгия ядосани и безпомощни до такава степен, че да изливат мляко на полето в знак на протест срещу ниската изкупна цена на млякото и трудностите, на които и те се натъкват. Комисията предприе желаните стъпки за заздравяване на пазара, но не можем да поддържаме цените на икономически неизгодно ниско ниво.
<P>
Призовавам Комисията да вземе краткосрочни мерки, с които да окаже помощ: мерки, които ще повишат търсенето на мляко; мерки, които ще намалят производствените разходи; мерки, насочени към веригата на доставки с намаляващите цени на изхода на земеделското стопанство и високите цени на супермаркетите; както и мерки, които в дългосрочен план ще създадат устойчиво производство и бъдеще за младите земеделски стопани, които изпитват сериозни трудности с ниските цени и високите банкови такси.
<SPEAKER ID="017" NAME="Mairead McGuinness" AFFILIATION="PPE">
(EN) Г-жо председател, когато жените земеделски стопани започнат да протестират, знаем, че има сериозен проблем. През почивните дни се срещнах с група жени от Ирландия, наречена "Жени земеделски стопани за справедлива цена", и мисля, че следва да обърнем внимание на думите "справедлива цена", защото производителите не получават достойна или справедлива цена, а точно това е предметът на настоящото разискване.
<P>
Ще бъдем неблагодарни, ако не приветстваме коментарите на члена на Комисията относно стабилността, която настъпва на пазара, макар и в много слаба степен, и признавам, че Комисията е взела мерки и е изразходвала средства за постигане на стабилност на пазара. Въпросът е, че това не е достатъчно, не се случи достатъчно бързо и изживяваме тежка криза.
<P>
Искам да кажа, че във връзка с бъдещето коментарите Ви са подходящи. Притеснявам се, че залата е разделена по въпроса за квотите за мляко, тъй като, когато имаме процедура на съвместно вземане на решение, ако Договорът от Лисабон влезе в сила, ще трябва да мислим по-съгласувано като група и да изпращаме ясни сигнали на земеделските стопани, а не отделни послания, така че нека повторя, Вашите коментари относно връзките между производството и преработването, относно производствените нива, са неща, които трябва да проучим, които трябва допълнително да разискваме.
<P>
Но трябва да Ви попитаме, г-жо член на Комисията, какъв тип мерки в подкрепа на пазара мислите, че ще съществуват при отсъствието на квоти, които да могат да гарантират справедлива и подходяща цена за нашите производители? Моля също така да се справите с пазара: той не работи. Всички казват, че не изкарват пари от млякото, включително и супермаркетите, в което сериозно се съмнявам, но имаме нужда от повече яснота и от справедливост за земеделските стопани.
<SPEAKER ID="018" NAME="Stéphane Le Foll" AFFILIATION="S&amp;D">
(FR) Г-жо председател, г-жо член на Комисията, ще бъда кратък.
<P>
Мисля, че настоящото разискване се състои от две части. Налице е непосредственият въпрос как можем да се измъкнем от кризата. Всички мерки, вариращи от подкрепа за земеделските стопани до интервенционни мерки, са необходими, всъщност абсолютно необходими. Трябва да ги подкрепим и дори да призовем за разширяване на обхвата им. Това е, което ние, заедно с няколко колеги, предлагаме тук, в Парламента.
<P>
На второ място, съществува структурният въпрос по отношение на управлението на пазара на млечни продукти и точно тук нашето мнение се различава от Вашето, г-жо член на Комисията. Вие предлагате да преминем към използването на договорни отношения. Мога да Ви кажа предварително, че въвеждането на договорни отношения между предприятията и земеделските стопани ще доведе в дългосрочен план до конкуренция помежду им в европейски мащаб.
<P>
Регулирането на пазара трябва да бъде публично. Няма друго решение. Това трябва да е предметът на разискването след кризата. Мисля, че при разискването трябва да отчетем всички мнения и възможности. Боя се, че реагирахме твърде бързо при проверката на състоянието с решаването на въпрос като квотите, които досега, искам да посоча на всички изказали се, направиха възможно да запазим млекопроизводството в Европа, да гарантираме, че то е високо развито, а в същото време да задържим цените достъпни за потребителите.
<SPEAKER ID="019" NAME="Liam Aylward" AFFILIATION="ALDE">
(EN) Г-жо председател, през последните 12 месеца по-голямата част от млекопроизводителите в Ирландия и в целия Европейски съюз продават млякото си на цена, по-ниска от разходите за производство. Прехраната на млекопроизводителите е под сериозна заплаха.
<P>
Макар че решението на Комисията да удължи интервенционния период за масло и обезмаслено мляко на прах до 2010 г. е добре дошло, краткосрочните мерки няма да облекчат натиска върху млекопроизводителите в дългосрочен план. Сега трябва да предприемем действия, които не само да се справят с настоящите трудности, но и да бъдат дългосрочни и да гарантират устойчиво и успешно производство в бъдеще. Млекопроизводителите изискват финансова помощ незабавно. Спешно е необходимо създаването на Млечен фонд на ЕС в размер на 600 млн. евро, както поиска Парламентът в бюджетната процедура от 2009 г. Млекопроизводителите имат право на справедливи цени и им е нужна подходяща система за ценова подкрепа за гарантиране на разумна минимална цена на литър и разумен доход за оцеляването им. Ирландските и европейските млекопроизводители не трябва да бъдат принудително разорявани и аз призовавам Комисията и Съвета да предприемат незабавни и ефективни действия.
<P>
Г-жо член на Комисията, искам да Ви кажа, че постигнахте голям успех като член на ЕК и аз отдавам почит на огромната работа, която свършихте. Наскоро обявихте, че се оттегляте, и аз бих Ви призовал да решите проблема или да допринесете за решаването му възможно най-много, преди да си тръгнете.
<SPEAKER ID="020" NAME="Oriol Junqueras Vies" AFFILIATION="Verts/ALE">
(ES) ¡Bon dia! Обръщам се към Парламента, без да мога да го направя на собствения си език, каталонски, който се говори от над 10 милиона европейски граждани.
<P>
Днес, от името на моята група искам да изразя нашата солидарност с целия селскостопански сектор и в частност със стачката на млекопроизводителите и действията им в цяла Европа. Сегашната ситуация е неустойчива и се нуждае от политическо решение. Ясно е, че мерките, приети от Комисията до този момент, не са в състояние да облекчат кризата или да дадат надеждна алтернатива на схемата за заместване на квотите, планирана за 2015 г. В резултат на това в Испания например - Галисия, за да сме точни - 14 000 млекопроизводители трябваше да се справят с цялостно преструктуриране, за да продължат да живеят и да работят земята си, но и днес все още са на ръба на изчезването.
<P>
Поради всички тези причини Комисията трябва да се намеси и в сектора млекопроизводство, така както го е правила в други сектори, като регулира производството, разпределя квотите, предлага временно обезщетение, насърчава възможността за проследяване на продукта и спомага за сближаването на производителите и потребителите чрез коригиране на дисфункциите, предизвикани от олигопола при дистрибуцията.
<P>
Защо Комисията не се е намесила положително за предотвратяване на негативните последствия от олигопола, установен от основните дистрибутори?
<P>
Защо не гарантираме оцеляването на млекопроизводителите ни в селските райони - и на земеделските стопани като цяло - чиято дейност осигурява изключително положителни икономически, социални и екологични допълнителни резултати?
<SPEAKER ID="021" NAME="Hynek Fajmon" AFFILIATION="ECR">
- (CS) Г-жо председател, госпожи и господа, кризата в сектора млекопроизводство показва, че европейската система за регулиране, базирано на квоти, като цяло e погрешна и неефективна. Не ни е нужно по-голямо регулиране и манипулиране, а пълното премахване на квотите за мляко. Възможност да произвеждат мляко следва да имат главно производителите, които имат ниски разходи и които постигат печалба. Начинът да се преодолее кризата в сектора е да се премахнат квотите за мляко колкото е възможно по-бързо. Подкрепям опита на члена на Комисията за премахване на квотите до 2015 г., но няма да съжалявам, ако отпаднат и по-рано.
<SPEAKER ID="022" NAME="Patrick Le Hyaric" AFFILIATION="GUE/NGL">
(FR) Г-жо председател, г-жо член на Комисията, госпожи и господа, слушайки изявлението на члена на ЕК, загрижеността ми се засили още повече. Изявлението не отговаря в достатъчна степен на затрудненията, изпитвани от млекопроизводителите и земеделските стопани като цяло.
<P>
Кризата е структурна и не е причинена само от настоящите обстоятелства, както казахте, а от последователната дерегулация. Затова призоваваме за извънредно заседание на Европейския съвет за спасяване на дребното селско стопанство.
<P>
Съветът трябва, първо, да вземе решение за създаване на извънреден фонд за оказване на помощ за непромишленото производство на млечни продукти; второ, незабавно да определи минимална цена за Европейския съюз, към която търговските центрове да се придържат без увеличение на цените за потребителите; и трето, да блокира националните производствени квоти и да сложи край на неправилния внос от държави извън Общността.
<SPEAKER ID="023" NAME="John Bufton" AFFILIATION="EFD">
(EN) Г-жо председател, имам големи притеснения относно млекопроизводството в Обединеното кралство. Мисля, че най-големият проблем идва от търговията на дребно, която получава големи печалби на гърба на нашите млекопроизводители. Когато погледнем колко вземат супермаркетите от потребителите за мляко и какво получават млекопроизводителите в действителност, ще видим, че разликата е просто невероятна.
<P>
Работата и големите разходи при производството на мляко са за сметка на земеделския стопанин, а в същото време супермаркетите прибират огромни печалби. Минималната печалба за земеделския стопанин е толкова несправедлива. Трябва да окажем натиск върху супермаркетите да плащат справедлива цена на отрасъла, като според мен цената на млякото в супермаркетите не трябва да се променя. Потребителят няма да плаща повече за мляко. Супермаркетите трябва да намалят печалбите си. Скандално е, когато виждаме огромните печалби, на които се радват супермаркетите всяка година, а в същото време млекопроизводството ни се бори за оцеляване. Ако не предприемем действия по въпроса в най-близко бъдеще, наистина считам, че много от млекопроизводителите ни в Уелс и цялото Обединено кралство ще бъдат разорени.
<P>
Имам една бърза забележка към казаното от члена на Комисията по отношение на допълнителната ставка. Изказването ме притесни. Считам, че това ще засегне най-ефективните ни производители - тези, които се изправиха пред предизвикателството, реагираха на пазара и инвестираха усилено, следвайки подсказаното от Комисията, че квотите ще бъдат премахнати. Налагането на допълнителна ставка е в разрез със структурните промени, които и Европейският съюз, и правителството на Обединеното кралство твърдят, че подкрепят.
<SPEAKER ID="024" NAME="Димитър Стоянов" AFFILIATION="NI">
Г-жо Председател, Комисията отново е много оптимистична, носи добри новини, обаче аз не разбирам и не намирам нищо добро в това да виждам как хиляди тонове мляко се изсипват в знак на протест на досега водената политика.
<P>
Истината е, че г-н De Castro и останалите преждеговоривши са напълно прави, че Комисията и Съвета не направиха достатъчно по време на "health check"а, за да предотвратят тази криза. Къде са между другото представителите на Съвета да вземат отношение, тъй като Съветът има решаващия глас в случая с каквито и да е било реформи?
<P>
Аз с моите колеги от Източна Европа в комисията по земеделие предупреждавахме многократно, искайки по-голямо увеличение на квотите или тяхното премахване, защото в нашите страни тази криза се усети първа, бидейки нови за системите на Европейския съюз. За съжаление нашият глас остана гласът на викащия в пустинята и Парламентът има вина в това отношение.
<P>
Много съжалявам, че ние реформаторите, които искаме наистина да има реформи в селскостопанската политика, бяхме пак лошите пророци. Вземете си поуките за в бъдеще.
<SPEAKER ID="025" NAME="Rareş-Lucian Niculescu" AFFILIATION="PPE">
(RO) Мнозина искат от самото начало на кризата замразяване на увеличението на квотите за мляко. Подобна мярка не само няма да предложи решение, но ще бъде и грешка, поне с оглед на следното.
<P>
Преди всичко, не съществува основна икономическа връзка между увеличението на квотите за мляко и спада на цените на пазара. Квотите се увеличиха, а производството намаля. Не виждам връзката. Самият пазар обяснява спада на цените. Считам, че фиксирането на квотите ще доведе до повишаване на цените след време. Но бенефициерите ще бъдат отново не производителите, а преработвателите и търговците на дребно. Ако искаме да ограничим производството, може би следва да насърчим производителите да спрат доброволно да отглеждат добитък, като осигурим стимули, а не мерки, които биха могли да нарушат пазара. Да предположим, че квотите бъдат замразени, какво ще се случи, когато например търсенето на световния пазар се повиши отново? Какво ще могат да направят европейските производители? Тъй като млекопроизводството не разполага с кран, който да можем да спираме и пускаме ...
<P>
(Председателят отнема думата на оратора)
<P>
Както казвах, какво ще могат да направят европейските производители, ако търсенето на световния пазар се повиши отново? Тъй като млекопроизводството не разполага с кран, който да можем да спираме и пускаме, независимо дали ни се иска или не. Ако трябва да намалим производството сега, земеделските стопани очевидно ще се откажат от отглеждането на крави, но ще бъде много трудно да се снабдят отново с добитък, когато осъзнаем, че считаното от някои за добра мярка сега в действителност е голяма грешка.
<SPEAKER ID="026" NAME="Ulrike Rodust" AFFILIATION="S&amp;D">
(DE) Г-жо председател, г-жо член на Комисията, представители на Съвета, искам първо да благодаря на колегата г-н Capoulas Santos, който направи резолюцията възможна.
<P>
Днес говорим за нашите млекопроизводители и дали ще ги изоставим в беда, или ще подходим към тях по честен начин. Не считам, че следва да ги изоставим, а да бъдем честни в отношенията си с тях. Да, спешно са необходими краткосрочни мерки за преодоляване на кризата. Да, интервенцията е напълно приемлива за кратки срокове, ако цената на млякото достигне дъното и са оправдани допълнителни субсидии, заеми и финансови средства за борба с кризата. Но е напълно неприемливо, първо, да започнем отново да обсъждаме квотите за мляко и второ, да възстановим финансираното от данъците възстановяване при доставка на продукти за развиващите се страни. Отказахме се от тази еднопосочна перспектива през 2003 г. и ви призовавам да запазим това положение в интерес на нашите млекопроизводители.
<SPEAKER ID="027" NAME="Britta Reimers" AFFILIATION="ALDE">
(DE) Г-жо председател, г-жо член на Комисията, госпожи и господа, световната икономическа криза извади световния пазар от равновесие. Ние, млекопроизводителите, сме потърпевши от най-ниските цени, достигани някога. Постоянно чуваме, че регламентите относно квотите за мляко следва да бъдат променени. Като млекопроизводител мога само да ви предупредя да не го правите.
<P>
Интервенционните мерки на Комисията успяха също да попречат на цените да спаднат още повече и пазарът изглежда си отдъхна. Не мисля обаче, че интервенцията е добро средство за постигането на това, защото ще доведе до натрупване на запаси, което може да затрудни възстановяващия се пазар по-късно. Ето защо призовавам Комисията да обясни как възнамерява да се справи с този проблем.
<SPEAKER ID="028" NAME="Richard Ashworth" AFFILIATION="ECR">
(EN) Г-жо председател, искам да поздравя члена на Комисията за нейната проницателност относно бъдещето на отрасъла и да изкажа твърдата си подкрепа за намерението й да премахне квотите за мляко. Считам, че това е правилното решение. Приветствам и предложенията й да приемем сегашната криза като разумен и подходящ начин да подкрепим производителите в труден момент.
<P>
Искам да направя две забележки. Първо, според мен въвеждането на допълнителната ставка към този момент ще бъде неподходящо. Това е краткосрочна, спонтанна реакция. Ще изпрати грешен сигнал и единствено ще навреди на ефективните производители, които планират да останат в отрасъла в дългосрочен план.
<P>
Второ, трябва да признаем, че почти или изобщо няма пряка връзка между цената в сектора на търговията на дребно и цената на суровината на изхода на земеделското стопанство. Това аз наричам неправилно функциониращ механизъм за разпределение в ценовата верига.
<P>
Най-голямо влияние винаги ще има световният пазар и трябва да признаем, че той винаги ще е непостоянен. Затова призовавам Комисията в дългосрочен план да излезе с планове за осигуряване на някакъв механизъм за стабилност в полза не само на производителите, но разбира се и на потребителите в дългосрочна перспектива.
<SPEAKER ID="029" NAME="Esther Herranz García" AFFILIATION="PPE">
(ES) Г-жо председател, г-жо член на Комисията, завършихте изказването си с думите, че има криза в сектора млекопроизводство, а в същото време започнахте с това, че вече са взети всички възможни мерки и е намерено решение на ситуацията.
<P>
Сигурно знаете, че една жена трябва да е умна, за да признае, че греши. Това е испанска поговорка, която много подхожда на положението. От месеци секторът млекопроизводство преживява една от най-тежките кризи в историята си. Въпреки това, тъй като Европейската комисия и някои правителства - изглежда включително и моето, испанското, - не искат да позволят ръцете им да бъдат извивани, отказват да се върнат към решенията, свързани с прегледа на състоянието на общата селскостопанска политика.
<P>
Решенията бяха взети, без да се помисли за деликатността на сектора, в пазарен контекст, много различен от създалия се след постигането на компромиса. Това ви кара да смятате, че държавите-членки не са искали да видят или не са могли да видят по онова време приближаващата буря. Реформата много бързо стана безпредметна поради значителния обрат на пазара, което показва, че секторът изцяло зависи от променливостта на цените.
<P>
Фактът, че големи производители като Франция и Германия - държави, които в абсолютни стойности получиха в споразумението най-голямото увеличение на националните си квоти за производство - са тези, които сега искат преглед на решенията от прегледа на състоянието, повдига много въпроси.
<P>
Според мен държавите-членки сгрешиха и следваше да чуят по-внимателно гласа на тези от нас, които призовавахме окончателното решение за бъдещето на сектора да бъде отложено за 2011 г.
<P>
Жалко, че никой не ни послуша. Може би следва да го направите сега.
<SPEAKER ID="030" NAME="Iratxe García Pérez" AFFILIATION="S&amp;D">
(ES) Г-жо председател, г-жо член на Комисията, днешното разискване е от жизненоважно значение, за да можем да изразим нашата загриженост относно кризата в сектора млекопроизводство. Трябва да намерим решение за ситуацията, която е заплаха за бъдещето на голяма част от млекопроизводителите в Европейския съюз.
<P>
Това е европейска криза, към която трябва да подходим от европейска гледна точка, с амбиция и използвайки всички налични инструменти на Общността, нещо, което Комисията в момента изглежда неспособна да направи.
<P>
Г-жо член на Комисията, не следва да прехвърляте отговорността към държавите-членки, така че те да помагат на когото могат. Трябва да намерим общи решения.
<P>
В резултат Парламентът има важната отговорност да изиска мерки, насочени към съживяване на търсенето, и не само посочените в предложението за резолюция, но и достъпните чрез общата организация на пазара.
<P>
Друг важен проблем е огромната разлика между цените, заплащани на производителите, и крайната цена за потребителите, нещо, което засяга не само сектора млекопроизводство, но и всички земеделски и животински продукти.
<P>
Има много мъже и жени, които изправени пред сегашната несигурност, се нуждаят от ясен и категоричен сигнал от нас, че дейността гарантирано ще продължи.
<SPEAKER ID="031" NAME="Marc Tarabella" AFFILIATION="S&amp;D">
(FR) Г-жо председател, г-жо член на Комисията, вчера във Валония над три милиона литра мляко бяха излети от земеделски стопани, разочаровани от най-сериозната криза, виждана някога в сектора. Те получават едва 19 евроцента на литър. Кризата е предизвикана от свръхдоставките на мляко, което води до рязък спад в цените. Дерегулацията поражда нестабилност, а пазарните условия в момента са напълно противоположни на доскорошните.
<P>
Г-жо член на Комисията, моля спрете да се криете упорито зад миналогодишни решения и вземете предвид това, което реално се случва сега!
<P>
Съветът също има вина, първо, защото не е тук да изслуша разискването, но и защото не взема решения, тъй като е подвластен повече на чисто национални интереси, отколкото на европейска визия за селското стопанство.
<P>
Пазарът не работи. Налице е свръхпроизводство. Би било много просто да замразим увеличението на квотите от 1% или незабавно да намалим квотите с 3 до 5%, защото спешно трябва да излезем с някакви краткосрочни решения. С тази мярка ще постигнем двоен резултат: отново ще дадем прилична цена на производителите и с намаляването на производството ще спестим на Европа стотици милиони евро, изразходвани за различни намеси, включително за възстановяване при износа.
<SPEAKER ID="032" NAME="Wojciech Michał Olejniczak" AFFILIATION="S&amp;D">
(PL) Предприетото действие - днес говорих с полски земеделски стопани и производители - показва, че има подобрение, макар и не съществено все още, в положението на сектора млекопроизводство, но няма никаква промяна в изключително тежката ситуация, пред която са изправени полските и европейските земеделски стопани. Те все още получават много малко за продуктите си, под прага на оцеляване. Това се отнася и за земеделските стопани, инвестирали големи суми, включително финансиране от Европейския съюз и кредити. Ситуацията задълбочава трудностите им и те са неспособни да изпълнят задълженията си.
<P>
С оглед на тези проблеми, искам да поговорим за бъдещето. Днес трябва да реагираме на случващото се в момента, но трябва да помислим и за предстоящото и да планираме общата ни политика, вземайки предвид и земеделските стопани. При тези обстоятелства искам да повторя следното: общата политика по отношение на млекопроизводителите трябва да включва планове за разумни инвестиции в сектора, за да избегнем разходването на средства, което в резултат на повишено производство ще ни доведе до същите проблеми, пред които сме изправени днес. Вярвам и че всички политически сили ще постигнат съгласие относно бъдещите квоти.
<SPEAKER ID="033" NAME="Csaba Sándor Tabajdi" AFFILIATION="S&amp;D">
(HU) Ораторите преди мен правилно посочиха факта, че не следва да се връщаме към системата от квоти и субсидиране на износа, но политиката, следвана от Комисията, се провали напълно. Кризата не е отминала. Поради това г-н Le Foll и аз предлагаме да замразим временно квотите, но само временно.
<P>
Новите държави-членки все още са в особено неблагоприятно положение заради постепенното въвеждане, тъй като получаваме едва 60% от субсидиите от пакета от Брюксел тази година. В противовес на това унгарското правителство предложи увеличаване на субсидиите въз основа на квотите, но Комисията не реагира положително на това предложение, нито на отправеното от Франция, и по-специално от френското министерство. Накрая, призовавам колегите да подкрепят измененията, внесени от г-н Le Foll и неговите колеги. Подкрепяме и предложението на Elisabeth Jeggle за създаване на Млечен фонд в размер на 600 млн. евро и разширяването на програмата за мляко в училище.
<SPEAKER ID="034" NAME="Christel Schaldemose" AFFILIATION="S&amp;D">
(DA) Г-жо председател, благодаря Ви, г-жо член на Комисията, за доброто начало и за доброто въведение към разискването. Признавам, че млекопроизводителите в Европа са изправени пред криза от голям мащаб, но просто не разбирам как колегите могат да мислят, че в Комисията не сте направили достатъчно. Определено искам да Ви призова, г-жо Фишер Бьол, да повторите направеното от вас. На мен ми се струва, че списъкът с инициативите на Комисията е дълъг, всъщност прекалено дълъг. Сякаш почти унищожаваме напредъка, който постигнахме по отношение на прегледа на състоянието. Искам също така да подчертая, че досегашните усилия от страна на млекопроизводителите очевидно не бяха отразени по отношение на заетите в автомобилната промишленост или в корабостроенето, които загубиха работата си в резултат на сегашната икономическа криза.
<P>
Така че искам да помоля да внимаваме малко как третираме кризата и да се уверим, че няма да унищожим постигнатия въпреки всичко осезаем напредък в резултат от прегледа на състоянието. Идеята да замразим квотите за мляко според мен е напълно безнадеждна. Нито можем да се върнем към старите модели, като осигурим възстановяване при износа - това чисто и просто проваля пазара за някого на друго място в света. Трябва да бъдем внимателни. Г-жо член на Комисията, все пак искам да Ви помоля да повторите дългия списък на дейностите, които вече сте започнали, за да могат колегите ми да видят, че определено няма нужда да полудяваме и да въвеждаме многобройни допълнителни мерки, с които да унищожим постигнатия осезаем напредък.
<SPEAKER ID="035" NAME="Georgios Papastamkos" AFFILIATION="PPE">
(EL) Г-жо председател, г-жо член на Комисията, мерките несъмнено са неподходящи. Ние предлагаме нови, по-целенасочени интервенции, особено за планинските и необлагодетелстваните области в Европейския съюз, за да могат всички държави-членки да се възползват в еднаква степен; интервенции като засилена подкрепа за обозначаването на произхода, не само в рамките на Европейския съюз, но и на международните пазари, ясно етикетиране и задължително посочване на произхода на млечните продукти, възстановяване - и защо не - на частното складиране на млечни продукти и осигуряване на задоволителна помощ, увеличение на допустимите дестинации за възстановяване при износ, пълна прозрачност във веригата за доставки и намаляване на разликата между производствените и цените за потребителите.
<P>
Ние не представляваме интересите на земеделските стопани. Тук сме, за да предадем тревогата, вика за оцеляване на съзидателните сили в европейските селски райони, а викът за оцеляване на хората от селските райони е за нас неотменно указание да действаме.
<SPEAKER ID="036" NAME="Michel Dantin" AFFILIATION="PPE">
(FR) Г-жо председател, г-жо член на Комисията - искаше ми се да мога да се обърна и към председателството на Съвета - госпожи и господа, както сама признахте пред комисията по земеделие и развитие на селските райони онзи ден, г-жо член на Комисията, цената, заплащана на млекопроизводителите вече не покрива текущите разходи за производство. Това означава, че нашите производители са в процес на декапитализация.
<P>
Току-що изброихте мерките, които сте предприели през изминалите девет месеца. Мерките наистина съществуват, признаваме. Те не доведоха обаче до очакваните резултати, тъй като според нас не са с достатъчно голям обхват и определено е твърде неясно колко ефективна е целта им.
<P>
Сутринта споменахте възстановяване на пазара, но производителите със сигурност ще почувстват ефекта му едва при плащанията в началото на следващата година. Пазарът на земеделски продукти не е същият като пазара на метали или енергия. Нужни са инструменти за регулация, тъй като сезоните и природата също оказват влияние върху условията на пазара.
<P>
Вашето тълкуване на прегледа на състоянието, проведен под френското председателство, ни изненадва, понеже междинните му оценки по отношение на сектора млекопроизводство оставят отворени възможности, включително и възможността за нови решения относно инструменти за регулиране на пазарите.
<P>
Френската делегация, чийто член съм и аз, е убедена, че ще е необходима обновена система от квоти след 2013 г. Напрежението, което беше налице на пазара на хранителни стоки преди настоящата икономическа криза, показа колко крехък е балансът в света между производството и потреблението.
<P>
След като частично премахнахме инструментите за интервенция, днес нямаме нито право, нито основание да премахнем средствата за производство, от които скоро ще се нуждаем.
<P>
Г-жо член на Комисията, трябва да възвърнем достойнството на земеделските стопани: това са мъже и жени, които не се боят от тежката работа.
<SPEAKER ID="038" NAME="Antolín Sánchez Presedo" AFFILIATION="S&amp;D">
(ES) Не можем да позволим секторът млекопроизводство да рухне. Той е от съществено значение за селските ни райони, както и за осигуряването и качеството на храната.
<P>
Пазарите на фючърси и средносрочните и дългосрочни перспективи на пазара на мляко и млечни продукти в Европейския съюз дават положителни знаци. Не трябва да допуснем те да изпаднат в неблагоприятно положение. Имаме нужда от антициклични действия и съвместни инициативи.
<P>
Сриването на цените ясно показва неадекватността на мерките за подкрепа. Нарушенията на пазара на млечни продукти означават, че нито една верига за доставки не може да функционира ефективно или справедливо.
<P>
Цената за производителите спада, но не и за потребителите, което създава дисбаланс на пазара и забавя възстановяването на сектора. Това трябва да бъде поправено. Трябва да гарантираме лоялна конкуренция и да подобрим възможността за проследяване в търговията.
<SPEAKER ID="039" NAME="Riikka Manner" AFFILIATION="ALDE">
(FI) Г-жо член на Комисията, споменахте, че въпросът за завръщане към системата от квоти отпада. Не видяхме ли какво се случи в сектора млекопроизводство, след като Комисията взе решение през пролетта постепенно да премахне квотите? Това беше лошо и недалновидно решение. Пълното отменяне на квотите ще бъде смъртоносно за много дребни земеделски стопанства. Такъв тип политика ли иска да прилага Комисията? Факт е, че ни е нужна рестриктивна система за сектора млекопроизводство. Ако квотите не подлежат на обсъждане, искам да Ви призова, г-жо член на Комисията, да гарантирате, че Комисията ще предложи други решения за справяне с кризата. Това е европейска криза и ние трябва да следваме селскостопанска политика, която гарантира поне разумен жизнен стандарт за земеделските стопани, без оглед на държави и региони.
<SPEAKER ID="040" NAME="Yannick Jadot" AFFILIATION="Verts/ALE">
(FR) Г-н председател, г-жо член на Комисията, аз съм представител от регион в западна Франция, където има голяма концентрация на млекопроизводители, и не считам, че сте осъзнали тяхното трагично социално положение.
<P>
Г-жо член на Комисията, когато говорите за "производители", това, което чувам, е "индустриалци" и "дистрибутори". Млекопроизводителите не се нуждаят от съчувствието Ви, г-жо член на Комисията. Не се нуждаят от остарелите либерални теории, които ни въвлякоха в безпрецедентна световна криза. Млекопроизводителите се нуждаят от истинска селскостопанска политика. Нуждаят се от точни квоти. Затова призоваваме Съвета да отхвърли политиката ви и на нейно място да създаде истинска политика за подпомагане на млекопроизводителите, и да сложи край на политиката на масово унищожаване.
<SPEAKER ID="041" NAME="Janusz Wojciechowski" AFFILIATION="ECR">
(PL) Г-н председател, г-жо член на Комисията, разискването ни наистина протича в сянката на драматичните събития, свързани с изливането на мляко в знак на протест. Всички сме дълбоко потресени от случилото се.
<P>
Искам да обърна внимание на проблем, посочен от моя колега г-н Nicholson, а именно на начина, по който големи търговски вериги и хипермаркети злоупотребяват както с потребителите, така и в частност с доставчиците си. Искам да припомня, че Европейският парламент в своя мандат от 2008 г. прие писмена резолюция - аз бях един от съавторите - относно необходимостта да прекратим злоупотребите и Комисията да проведе цялостно проучване на въпроса. Според информацията, с която разполагам, са предприети действия, но процесът изглежда е твърде бавен. Искам да попитам дали членът на Комисията се интересува от проблема и по принцип какви са бъдещите перспективи по отношение на подобни дейности.
<P>
Има нещо наистина сбъркано в икономическата политика на Европейския съюз, щом земеделските стопани получават по-малко от 10% от стойността на продуктите си. Това трябва да се промени. Искам да призова члена на Комисията да предприеме действия по въпроса.
<SPEAKER ID="042" NAME="Jaromír Kohlíček" AFFILIATION="GUE/NGL">
(CS) Г-жо член на Комисията, за Вас 3 до 8% увеличение в цената на крайните продукти, като обезмаслено мляко и масло, е напредък. Според мен това е обида за нашите земеделски стопани. Основният проблем е цената, при която млякото е изкупувано от земеделските стопани. В Чешката република, например, изкупната цена е до 25% по-ниска от производствените разходи, но цената на крайния продукт в магазина би могла спокойно да покрие всички разходи на производителите. Следователно основният проблем е, че някъде има голяма празнина. Този проблем трябва да бъде решен. В Чешката република сега имаме по-малко добитък, отколкото след войните на Наполеон. Това създава риск дори за поддържането на селските райони. Г-н Bové е напълно прав и г-н Fajmon задълбочено ...
<P>
(Председателят отнема думата на оратора)
<SPEAKER ID="043" NAME="Krisztina Morvai" AFFILIATION="NI">
(HU) Г-н председател, очевидно са необходими спешни мерки, тъй като положението е катастрофално. Но не е ли възможно проблемът да се корени в основите? Със сигурност би бил проблемен модел или система, при които огромно количество соя се внася от Латинска Америка, например, повишавайки по този начин свръхпредлагането в Европа и същевременно нарушавайки средата в Латинска Америка. След това в последващата криза си блъскаме главите дали трябва да изнасяме селскостопанска продукция за развиващия се свят на дъмпингови цени, съсипвайки тамошния пазар, както и положението на дребните собственици и производители. Не ни ли е нужен нов модел, като например продоволствен суверенитет, вместо да налагаме на селското стопанство логиката на свободната търговия, диктувана от Световната търговска организация? Вторият ми въпрос е следният. Искаме конкретен съвет или предложение как... (Председателят отнема думата на оратора)
<SPEAKER ID="044" NAME="Astrid Lulling" AFFILIATION="PPE">
(DE) Г-н председател, спасихме банките, защото трябваше да го направим. Сега сме изправени пред ситуация, в която трябва да спасим хиляди земеделски стопани от фалит в кратки срокове, тъй като цените вече не покриват производствените разходи.
<P>
Трябва да гарантираме, че ще запазим производствения си потенциал, за да доставяме на населението хранителни продукти с високо качество. Аз принадлежа към поколение, преживяло времена на хранителни дажби. Помня как трябваше да измина с колело осем километра през зимата на 1944 г. само за да взема две яйца. Да се надяваме, че няма да се стигне до там, но сигурността на доставките - не само в енергийния сектор - също е от значение.
<P>
Ако не сме готови да предприемем мерките, за които призоваваме в резолюцията си, цената с оглед на последствията от социалната политика, икономическата политика и политиката в областта на околната среда в Европейския съюз ще бъде многократно...
<P>
(Председателят отнема думата на оратора)
<SPEAKER ID="045" NAME="Ricardo Cortés Lastra" AFFILIATION="S&amp;D">
(ES) Г-н председател, г-жо член на Комисията, госпожи и господа, както Европейската комисия посочи в своето съобщение от 22 юли, положението в сектора млекопроизводство се влоши драстично през последните 12 месеца.
<P>
При все това, имайки предвид голямото влияние на кризата върху цените на млечните продукти и в частност върху дохода на производителите, мерките, предложени към днешна дата от Комисията и разисквани от Съвета на министрите, са недостатъчни да се противодейства на спада в търсенето и на последствията от него.
<P>
Настоящата криза ни отправя не само предизвикателството да обърнем спада в търсенето, но ни дава и възможност да насърчим потреблението и популяризирането на млечните продукти. Трябва да гарантираме също така, че безспорното качество на първичния продукт се запазва, докато стигне до крайния потребител.
<P>
Във връзка с това действия, като подобряване на етикетирането, увеличаване на потреблението на мляко сред определени групи от населението или хранене на телета с мляко, могат да помогнат не само за подобряване на сегашното положение, но и на цялото структурно състояние на сектора.
<SPEAKER ID="046" NAME="Мариан Фишер Бьол">
член на Комисията. - (EN) Г-н председател, преди всичко искам да благодаря на членовете на Парламента за всеотдайното разискване. Наистина слушах много внимателно. Разбира се, забелязах и различните мнения, които чух от отделните членове на Парламента.
<P>
Относно системата от квоти, тя изглежда става изкупителна жертва на общото положение, в което се намираме. Не подценявам факта, и тук бях много точна от самото начало на разискването, че секторът млекопроизводство не само в Европа, но и в световен мащаб се намира в безпрецедентна криза. Това трябва да е съвсем ясно. Така че със сигурност разбирам неудовлетвореността, която виждам сред земеделските стопани в различни части на Европа, не навсякъде, но в отделни части.
<P>
Решението за премахване на системата от квоти беше взето през 2003 г., а не в рамките на един ден, докато никой не е знаел какво се случва. След това, при прегледа на състоянието, проведохме обсъждане относно увеличаване на квотите в опит да смекчим последствията за млекопроизводителите.
<P>
Мисля обаче, че онези, които сочат системата от квоти като причината за всички проблеми на млекопроизводителите, грешат. Защото виждаме, че дори и с действаща система от квоти не успяхме да задържим високи цени и все пак настъпиха структурни промени в сектора млекопроизводство. Ако погледнете 1984 г., когато беше въведена системата от квоти, имахме 1,6 милиона млекопроизводители в стария ЕС-10. Днес в ЕС-10 имаме 300 000 млекопроизводители: по-малко от една пета от броя на млекопроизводителите днес в сравнение с 1984 г. при действаща система от квоти. Така че структурните промени настъпват независимо от всичко.
<P>
Не считам, че връщането или отменянето на решението от прегледа на състоянието е правилната политика и тук съм подкрепена от всички държавни ръководители, които заявиха ясно с решенията си на срещата през юни, че трябва да се придържам към решенията от прегледа на състоянието. Никога в разискванията при прегледа на състоянието не съм сигнализирала възможност за отмяна на решенията, защото това със сигурност би застрашило предсказуемостта за земеделските стопани в Европейския съюз.
<P>
Но, José Bové, струва ми се Вие казахте, че действията ми не са прецизни, т.е. политиката на ненамеса. Не мисля, че е честно да твърдите, че не правим нищо. Няма да повтарям всички отделни мерки, които предприемаме. Считам, че ако държавите-членки искат да обърнат специално внимание на сектора млекопроизводство, сега имат възможност с прегледа на състоянието да пренасочат директните плащания, за да отдадат преимущество на площите с пасища. Това е една възможност и знам, че поне една голяма държава-членка се е възползвала от нея, а за планинските райони има много различни възможности.
<P>
Днес в Европа имаме производство, което е 45% под квотата, така че какво ще се случи, ако наистина искаме да намалим квотата с 5%? На практика ще влошим положението на младите земеделски стопани, които са инвестирали в бъдещето.
<P>
Ето защо ще препоръчам на онези държави, онези държави-членки, които наистина искат да помогнат на млекопроизводството си, да изкупят квотите на напускащите сектора. Това е много по-добър начин за осигуряване на подкрепа за инвестиралите и помощ за напускащите сектора. Това е за мен правилната политика.
<P>
Сега да изясня недоразумението относно допълнителната ставка. Ние не въвеждаме нова система за допълнителни ставки. Просто предоставяме възможността, ако държавите-членки изкупуват квоти от земеделски стопани, да могат да намалят броя килограми или тонове, но това не е нова допълнителна ставка, която да "наказва" земеделските стопани.
<P>
Няколко думи за програмата за насърчаване. Вече заделихме 14 млн. евро за нея до края на годината. Съгласихме се да разширим схемата за мляко в училище; тя вече ще включва кисело мляко с ниско съдържание на захар, т.е. съдържащо не повече от 7% захар. Етикетирането - чувам от различни членове на Парламента, че има интерес към система за етикетиране. Нека я обсъдим в контекста на книгата относно качеството, която е внесена за обсъждане в момента. Така че считам, че има много възможности.
<P>
И накрая, относно хранителната верига, напълно съм съгласна с вас, че няма прозрачност по нея и не можем да видим къде се губи добавената стойност. Ето защо очаквам с нетърпение представянето на доклада до края на годината, за да разберем какво реално е положението.
<P>
Трябва да кажа, че ако погледнете супермаркетите в цяла Европа, ще видите, че има големи различия. Германия има традиционни или определен брой дискаунт супермаркети. Тези супермаркети използват млечните продукти, прясното мляко като рекламен продукт, за да привлекат клиенти, и предлагат много ниска цена, но го правят за сметка на земеделските стопани, на които заплащат малко. Ето защо смятам, че ще е много интересно и необходимо да видим какво реално се случва по веригата, така че нека поставим прозрачността на преден план и нека ние в Комисията, но и органите за защита на конкуренцията в държавите-членки, проучим пазара.
<P>
Днешното разискване беше много интересно. Надявам се, обърнахте внимание на краткосрочните и дългосрочните мерки, разработени заедно с Франция и Германия. Сигурна съм, че ще проведем интересни обсъждания за бъдещето на сектор млекопроизводство в Европа, защото всички ние искаме нашето млекопроизводство да има бъдеще.
<SPEAKER ID="047" NAME="Paolo De Castro" LANGUAGE="IT">
Г-н председател, госпожи и господа, искам да благодаря на Комисията за решението да присъства днес в Парламента, за да представи нови предложения относно кризата в сектора млекопроизводство. Важно е току-що започналият парламентарен мандат да се характеризира с междуинституционален диалог между Комисията и Парламента, позитивен диалог, който всъщност вече стартира процеса на съвместно вземане на решение.
<P>
Ще преценим новите Ви предложения много внимателно, г-жо член на Комисията, и моя задача ще бъде да поискам от комисията по земеделие и развитие на селските райони да изготви становище по новите идеи незабавно, без отлагане.
<P>
В заключение обаче искам да посоча, че ако изменението, прието единодушно в комисията по земеделие и развитие на селските райони, бъде прието и на пленарно заседание, ще възникне политически проблем, ако Съветът, след ратификацията на Договора от Лисабон, го отхвърли. Ето защо приканвам вас и Съвета да го обмислите сериозно.
<SPEAKER ID="048" NAME="Председател">
В заключение на разискването, внесени са седем предложения за резолюции на основание член 115, параграф 5 от Правилника за дейността.
<P>
Разискването приключи.
<P>
Гласуването ще се проведе днес от 12,00 ч.
<P>
Писмени изявления (член 149)
<SPEAKER ID="049" NAME="Luís Paulo Alves  " LANGUAGE="PT">
Аз съм от един от най-отдалечените региони, Азорските острови, където млекопроизводството е стълбът на икономиката, обществото и околната среда. През последните седмици се срещнахме с производителите, техните организации и преработвателната промишленост. Всички са единодушни. От решаващо значение е Комисията да даде по-ефективен и бърз глобален отговор, за да се справи с настоящото положение.
<P>
Паричният поток в сектора пресъхва. Жизненоважно е Европейският съюз да погледне внимателно към най-отдалечените региони и да ги включи в обхвата на действията си, за да смекчи последствията от настоящата криза.
<P>
Всички са на мнение, че трябва да спрем увеличението на квотите. На пазар, изваден от равновесие заради излишъци, всяка държава, повишаваща производството си, застрашава останалите. Също така смятат, че следва да запазим квотите като механизъм за регулиране на доставките, който стабилизира дейността им.
<P>
Спешно трябва да бъдат проучени социалните, екологичните и икономическите последствия за тези региони при сегашния сценарий на пълно либерализиране. Трябва да бъдат разработени специални мерки, за да се предотврати разпадането на тази дейност, която е отговорна за красивата ни природа, качеството на околната ни среда и селските ни райони, икономическия напредък и конвергенцията, които постигаме.
<SPEAKER ID="051" NAME="Béla Glattfelder  " AFFILIATION="PPE">
в писмена форма. - (HU) Настоящата криза на пазара на млечни продукти е предизвикана главно от увеличаването на квотите за мляко. Европейската комисия и правителствата на държавите-членки също са отговорни за тежкото положение на сектора млекопроизводство, тъй като през 2008 г. подкрепиха увеличаването на квотите, което доведе до създаването на излишъци от мляко и до срива на цените.
<P>
Решението се основаваше на погрешните прогнози на Европейската комисия по отношение на пазара. Европейската комисия обаче не се отказа от намерението си, дори когато стана очевидно, че увеличаването на производството е в противоречие с пазарните тенденции.
<P>
Ето защо Европейският съюз трябва да изостави незабавно мерките, които водят до увеличаване на млекопроизводството. Освен това се противопоставяме и на трайното отстраняване на квотите след 2015 г. Важният урок, който трябва да научим от сегашната криза, е, че пазарът на млечни продукти трябва да бъде регулиран. В противен случай цените ще станат непредсказуеми. Европейските млекопроизводители не могат да понасят загуби, причинени от широкомащабна нестабилност на цените.
<P>
Радвам се, че с цел облекчаване на кризата комисията по земеделие и развитие на селските райони гласува в подкрепа на моята инициатива, която ще повиши сумата на експортните субсидии от 450 млн. евро на 600 млн. евро. Без експортните субсидии част от излишъците ще останат на вътрешния пазар на Европейския съюз, което ще доведе до още по-голям спад на цените.
<SPEAKER ID="999" NAME="Jim Higgins  " AFFILIATION="PPE">
в писмена форма. - (EN) Квотите за мляко трябва да се намалят с 5 до 10 процента, за да се повишат цените до устойчиви нива. Само с квотите обаче не може да бъде спасен секторът млекопроизводство. Комисията с право възприема дългосрочен подход, но в същото време не бива да се откъсва от действителността, а суровата действителност е, че селското стопанство и особено секторът млекопроизводство са в много опасно положение. Цената на млякото е най-ниската от 1983 г. насам, производствените разходи са големи, климатичните условия са неблагоприятни и кредитирането е недостатъчно - всичко това причини през 2009 г. безпрецедентна криза в паричните потоци и приходите на семейните млекопроизводителни стопанства. Има признаци, че пазарните цени вече престават да падат, но крайно необходимото повишаване все още изглежда далечно и поради това е необходима намеса от Европейския съюз. Съгласен съм с Падриг Уолш, президент на Асоциацията на ирландските земеделски стопани (IFA) и с председателя на нейния комитет по млекопроизводство Ричард Кенеди, че най-бързият начин да се възстановят нивата на цените е Комисията на ЕС да прилага по-агресивно всички мерки в подкрепа на пазара, а именно:
<P>
възстановяване при износ,
<P>
помощи за преработване,
<P>
удължаване на срока за прилагане на пълна интервенционна цена,
<P>
по-продължително прилагане на схемата за частно складиране на масло,
<P>
внимателно управление на запасите.
<SPEAKER ID="998" NAME="Anneli Jäätteenmäki  " AFFILIATION="ALDE">
в писмена форма. - (FI) Г-н председател, през миналата година състоянието на сектора млекопроизводство значително се влоши. Цената, заплащана на млекопроизводителите спадна и сега много от тях са принудени да продават млечни продукти на цени, които не съответстват на производствените разходи. Понастоящем оцеляването на млекопроизводителите е под въпрос. Мерките, прилагани от Комисията, все още не успяват да се справят с кризата в този отрасъл. Време е да се заемем сериозно и да предложим нови решения. Комисията трябва бързо да стабилизира европейския пазар на млечни продукти. Същевременно тя следва да оцени задълбочено, заедно с представители на отрасъла и с държавите-членки, бъдещето развитие на млечния отрасъл. Благодаря за вниманието.
<SPEAKER ID="052" NAME="Véronique Mathieu  " LANGUAGE="FR">
За да може секторът млекопроизводство да се справи с особено трудната икономическа обстановка, необходими са спешни и твърди мерки от страна на Европейския съюз. Считам, както и повечето държави-членки, че предложените от Комисията решения са незадоволителни. Разбира се, подкрепям гъвкавостта, която осигурява решението таванът за помощите на национално равнище да се повиши от 7 500 евро на 15 000 евро за производители в много тежко положение. Въпреки това е жизненоважно да приемем по-ефективни инструменти за интервенция. За да се справим с нарастващата нестабилност на цените, трябва в по-голяма степен да регулираме нашите пазари. Съвместното изявление на 16 държави-членки относно състоянието на европейския пазар на мляко и млечни продукти предлага на Комисията ценни идеи за подобряване на регулирането на този пазар. Считам за необходимо, както поискаха седем държави-членки, да се обсъди временното отлагане на увеличаването на квотите. Бих искала отново да изразя подкрепата си за създаването на Млечен фонд, който ще помогне на организациите и кооперациите на производителите, и да подкрепя инвестициите в селското стопанство, модернизацията и диверсификацията на млекопроизводството, мерките, свързани с географското разположение, и пазарните мерки по отношение на млечните продукти.
<SPEAKER ID="053" NAME="Ivari Padar  " AFFILIATION="S&amp;D">
в писмена форма. - (ET) Настоящото състояние на пазара на млечни продукти ясно показва, че нашият отрасъл все още не е в състояние да се справи с последствията от глобалната икономическа криза. Поради това разработването на обща селскостопанска политика следва да е все така насочено към подобряване на конкурентоспособността и, в дългосрочен план - към намаляване на регулирането на пазара. Прегледът на общата селскостопанска политика е крачка в правилната посока; тя трябва да се запази и при разискванията относно общата селскостопанска политика за периода след 2013 г., защото това е единственият начин да се заздрави отрасълът.
<SPEAKER ID="054" NAME="Daciana Octavia Sârbu  " LANGUAGE="RO">
В момента сме свидетели на най-сериозната криза в сектора млекопроизводство, причинена от глобалната криза, която е в основни линии следствие на несъответствията между търсене и предлагане. Намаляването на цените на млякото и млечните продукти влияе най-силно върху стопанствата с малки приходи. Поради това не считам, че квотите следва да се замразят във всички държави-членки, а по-скоро всяка държава трябва сама да решава какви квоти да въведе. Проблемът е в това, че в сравнение с периода 1983-1984 г. на пазара са останали само около една пета от производителите и сега съществува опасност да бъдат затворени още земеделски стопанства. Ето защо трябва да приемем спешни мерки и да не допуснем това да се случи. За да сложим край на кризата в сектора, би следвало да направим следното: да удължим срока на действие на мерките, предвиждащи складиране на масло, мляко на прах и сирена; да ускорим създаването на фонд за млечни продукти, който да отговори на потребностите на малките производители и на младите земеделски стопани, и да постигнем споразумение със супермаркетите относно установяването на цени, които да са справедливи както за земеделските стопани, така и за търговците на дребно.
