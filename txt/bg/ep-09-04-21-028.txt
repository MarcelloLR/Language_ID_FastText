<CHAPTER ID="028">
Интегриран подход на равенството между мъжете и жените в рамките на дейностите на комисиите и делегациите (кратко представяне) 
<SPEAKER ID="242" NAME="Председател">
Следващата точка е кратко представяне на доклада на г-жа Záborská, от името на комисията по правата на жените и равенството между половете, относно интегрирания подход на равенството между мъжете и жените в рамките на дейностите на комисиите и делегациите.
<P>
Писмени изявления (член 142)
<SPEAKER ID="243" NAME="Anna Záborská" LANGUAGE="SK">
През последните години женското достойнство и призвание придобиха ново измерение. Това е особено забележимо в рамките на хоризонталните политики на Общността, определени в Лисабонската стратегия, демографските предизвикателства и усилията да се постигне равновесие между работата и личния живот, както и стъпките към борба с насилието срещу жените и трафика на хора.
<P>
Докладът относно интегриране на принципа на равенството между половете в рамките на дейностите на комисиите и делегациите е един от редовните доклади на комисията по правата на жените и равенството между половете, който съм имала честта да представя два пъти пред Парламента в течение на законодателния период. Въпреки че някои приветстват увеличаващото се присъствие на жени в Европейския парламент, комисията по правата на жените и равенството между половете не одобрява факта, че жените са все още недостатъчно представени в по-висшите функциониращи органи на Парламента. На ниво генерален директорат представянето на жените също е незадоволително. Подкрепяме създаването на мрежи от длъжностни лица в секретариатите, комисиите и делегациите, които са специално обучени по този въпрос с цел редовно да обменят сигурни и изпробвани процедури.
<P>
Докладът призовава генералния секретариат да продължи с прилагането на интегрирана стратегия за равновесие между работата и личния живот и да спомага за напредъка в кариерите на служебните лица от женски пол. Той подчертава, че интегрирането на принципа на равенство между половете е положително развитие както за жените, така и за мъжете, и че изискването за равенство между половете трябва да се усети чрез практичен подход, който не изправя жените и мъжете един срещу друг.
<P>
Комисията по правата на жените и равенството между половете изтъква нуждата комисиите и делегациите да имат подходящите инструменти на тяхно разположение, за да гарантират пълната информираност относно интегрирането на принципа на равенство между половете. Нужни са ни показатели, информация и статистически данни, групирани по полов признак, както и бюджетните средства да бъдат разпределени от гледна точка на равенството между половете.
<P>
Призоваваме политическите групи да вземат под внимание равновесието между половете, когато избират лица за ръководни постове. Докладът относно интегрирането на принципа на равенство между половете е резултат от сътрудничеството между парламентарните комисии и комисията по правата на жените и равенството между половете.
<P>
Като председател на комисията по правата на жените и равенството между половете и докладчик искам да ви благодаря искрено за вашата работа. Искам специално да благодаря на колегите от различните комисии, които са отговорни за създаването на този доклад. Докладът беше единодушно приет в комисията и високо ценя това. Комисията създаде нов методологичен модел, който прави възможно да се оцени работата на всяка парламентарна комисия. Моделът е описан в подробности в изложението на мотивите. Оценката със сигурност щеше да има по-голяма фактическа стойност, ако бяха отговорили всички комисии и делегации на Европейския парламент.
<P>
В рамките на разискванията бяха приети голям брой предложения за изменения, които увеличиха значимостта на доклада. Оценявам факта, че докладът беше създаден чрез плуралистични парламентарни разисквания и така се подчерта важността на тази тема. По повод европейските избори искам да обърна внимание на важността на гласоподавателите и от двата пола, като се опитаме да гарантираме, че жените в Европейския парламент ще имат възможно най-голямо присъствие.
<SPEAKER ID="244" NAME="Председател">
Жените тази вечер са мнозинство в Парламента и в залата. Следва само да отбележа това.
<P>
Точката е приключена.
<P>
Гласуването ще се проведе в сряда, 22 април 2009 г.
<P>
Писмени изявления (член 142)
<SPEAKER ID="245" NAME="Gabriela Creţu  " LANGUAGE="RO">
Приветстваме факта, че е постигнат някакъв напредък относно постигането на балансирано представяне сред административните и асистентски позиции в комисията на ниво секретариат. Надяваме се, че ще бъдат предприети подобни мерки и по отношение на висшите ръководни постове в политическите групи и особено на ниво политически длъжности в Парламента. Но не можем да не отбележим, че тези промени са само малка част от това, което се изисква от интегрирането на принципа на равенство между половете.
<P>
Да се прилага този принцип ще означава, че всеки законодателен акт ще бъде придружаван от предварително проучване на въздействието му по полов признак. Също така във всяка комисия ще се изисква информираност относно въпросите на равнопоставеността на половете, както и минимално ниво на експертен опит. В действителност през парламентарния мандат 2004-2009 г., нито един законодателен акт, внесен от някоя от комисиите, не е отхвърлен поради факта, че не съдържа това проучване на влиянието, въпреки че включването му трябва да е задължително след Договора от Амстердам. За нещастие трябва да признаем, че са постигнати минимални положителни резултати и че постигането на целта за равенство между половете все още е далеч напред.
<SPEAKER ID="991" NAME="Lívia Járóka  " LANGUAGE="HU">
Искам да поздравя г-жа Záborská за доклада й, който подчертава факта, че, въпреки че някои от комисиите на Европейския парламент приеха стратегия за подпомагане на равнопоставеността на половете, все още има явни недостатъци, когато става въпрос за последователното прилагане на този принцип. Този доклад също дава няколко далновидни препоръки. Едно такова предложение например е идеята служебните лица, работещи в Европейския парламент, да преминат обучение относно равенството между мъжете и жените, понеже подходящите знания са крайно необходими, когато този принцип се прилага на практика.
<P>
Равенството между половете е един от основните принципи в правото на Общността. Но Европейският парламент може да запази доверието на обществото, само ако твърдо настоява за въвеждането и пълното прилагане на мерките, подпомагащи равенството между половете и в тази институция, особено по отношение на комисиите и делегациите.
<P>
Като знаем към какво се стремим, трябва да създадем стратегия, която да определи конкретни цели за активното подпомагане на равните възможности, които са свързани с интегрирането на принципа на равенство между половете. Тъжното е, че всъщност досега не е постигнат никакъв напредък откакто г-жа Záborská представи доклада си по същата тема през 2007 г. Надяваме се, че това последно изразяване на позиция ще даде повече резултати.
<SPEAKER ID="990" NAME="Zita Pleštinská  " LANGUAGE="SK">
Жените представляват 52 % от населението в Европа. Задачата на жените, които взимат активно участие в политиката, е да убедят предимно жените гласоподаватели, че участието на жени в европейската политика е важно за бъдещите поколения и за правилното функциониране на демократичните системи.
<P>
Твърдо считам, че представянето на жените в политиката не следва да се основава на въвеждането на задължителни квоти, които да установяват минимален брой жени кандидати, а на способността на жените политици да търсят, възприемат и поддържат такива решения, които да помагат на жените да решават действителните си проблеми.
<P>
Като член на комисията по правата на жените и равенството между половете съм говорила в Европейския парламент много пъти за предложенията, които получавам при срещите си с жени. По-точно, имам предвид включването на периода на отглеждане на дете в изчисляването на пенсиите и осигуряването на повече детски ясли и градини като начин да се постигне равновесие между работата и личния живот. Твърдо считам, че един политик, който действа на основата на личния си опит в майчинството и семейния живот, ще разбира проблемите на жените най-добре.
<P>
Докладът на г-жа Záborská относно интегрирането на принципа на равенство между половете в рамките на дейностите на комисиите и делегациите свидетелства за факта, че комисията по правата на жените и равенството между половете работи изключително активно в Европейския парламент. Приети са много доклади и становища, които заслужават повече внимание от другите комисии в Парламента. Това е още една причина, поради която броят на жените в ЕП следва да нарасне от една трета до една втора от общия брой депутати.
<SPEAKER ID="989" NAME="Rovana Plumb  " LANGUAGE="RO">
Понастоящем има постоянно увеличение на броя на жените, които се занимават с политика и които са на ръководни постове в дружества. През 2006 г. 32,6 % от управителите в Европейския съюз са били жени. Процентът на жените в Европейския парламент нарасна от 16,3 % през 1979 г., когато са се провели първите европейски избори, на 31 % през 2009 г.
<P>
Но все още изглежда, че е необходимо да се приеме и приложи стратегия за интегрирането на принципа на равенство между половете, съдържаща конкретни цели по отношение на всички политики на Общността, които попадат в компетенциите на парламентарните комисии и делегации.
<P>
Подкрепям необходимостта парламентарните комисии и делегации да имат на разположение подходящите средства за натрупването на солидно познание относно интегрирането на принципа на равенство между половете като показатели, информация и статистически данни, представени по полов признак, както и от разпределение на бюджетните средства от гледна точка на равенството между половете.
<P>
Всички тези възможности трябва да поощрят постоянното обменяне на добри практики с цел да се приложи интегрираната стратегия за съчетаване на семейния живот и работата и да се улесни развитието на кариерите на служителите от женски пол.
<P>
Като социалдемократ считам, че е чудесна инициатива да се прехвърли към националните парламенти положителният модел, предложен от Европейския парламент, относно равенството между половете (11 % от членовете на румънския парламент са жени).
