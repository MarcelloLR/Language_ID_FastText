<CHAPTER ID="003">
Обобщение на дейността на шведското председателство - Заключения на Европейския съвет от 10 и 11 декември 2009 г. (разискване) 
<SPEAKER ID="014" NAME="Председател">
Искам да приветствам сърдечно министър-председателя Райнфелд, който беше с нас почти половин години като действащ председател. Искам също така да приветствам председателя Барозу.
<P>
Следващата точка е общото разискване по:
<P>
изявление на Съвета относно обобщение на дейността на шведското председателство;
<P>
доклад на Европейския съвет и изявление на Комисията относно заключенията на Европейския съвет от 10 и 11 декември 2009 г.
<SPEAKER ID="015" NAME="Фредрик Райнфелд" LANGUAGE="EN">
Г-н председател, благодарен съм за тази възможност да се обърна отново към Европейския парламент в такъв критичен момент.
<P>
Докато разискваме, представители на 193 държави са се събрали в конферентен център в Копенхаген и разговарят, спорят, преговарят, опитват се да отговорят на очакванията на милиони хора по света. Само след два дни конференцията на ООН по въпросите на климата ще завърши. Скоро ще гледаме назад към една среща, която беше от решаващо значение не само за ЕС, но и за света; една среща, която беше решаваща за онези, които не могат да отглеждат реколта поради липса на вода, решаваща за онези, които загубиха домовете си в урагани или наводнения, и решаваща за онези, които напразно изграждат стени срещу морско равнище, което се повишава всяка година.
<P>
Знаем какво е изложено на риск, но защо е толкова трудно да се действа? Дали защото се страхуваме от всякакви промени в живота си? Все пак знаем, че ако продължим да използваме ресурсите на света както досега, сегашният ни начин на живот повече няма да бъде възможен и ще бъдем изправени пред още по-драстични промени. Трябва да се безпокоим за много по-големи неща от ежедневния ни комфорт.
<P>
Борбата срещу изменението на климата беше на първо място в дневния ред през цялото време на шведското председателство, на всички наши заседания на Европейския съвет и на всички срещи на върха с основните партньори на Съюза. Както вероятно знаете, приехме изчерпателен мандат по време на Европейския съвет през октомври да поддържаме водещата позиция на ЕС в преговорите за климата. Съгласихме се за дългосрочна цел за намаляване на емисиите с 80-95% до 2050 г. и подновихме предложението си за намаляване на емисиите - 30%, при условие че и други положат подобни усилия. Постигнахме съгласие за намаляване на емисиите в международния транспорт и, въпреки съпротивата от някои страни, дадохме цифрово изражение на потребността на развиващите се страни от глобално финансиране за борба с изменението на климата. Миналата седмица - след седмици на двустранни консултации - направихме още една крачка: колективен сборен финансов пакет, предназначен за "бърз старт" на действия в областта на климата в развиващите се страни, който предлага 7,2 млрд. евро за следващите три години.
<P>
Зная, че това не е достатъчно. Затова трябва да кажа, че въпреки че съм доволен от съгласието на Европейския съвет за тази крачка, сега е назрял моментът други развити страни да се присъединят към нас.
<P>
И така, какво е необходимо да направим в Копенхаген? Необходими са ни обвързващи ангажименти за намаляване на емисиите на парников газ не само от развитите страни, но и от развиващите се страни, за да се осигури задържане на глобалното затопляне под целта от 2°C, която според науката е необходима.
<P>
Разговарях с ръководителите на Индия и Китай. Зная какво казват за това. Защо трябва да се съгласят да се развиват чисти и зелени, след като ние сме замърсявали света в продължение на десетилетия? Това е един от начините да се разглеждат нещата, но проблемът е следния: развитият свят не може сам да реши проблема. Емисиите от развиващия се свят вече започват да надвишават тези от развития свят. Ето защо трябва да работим заедно, за да решим проблема. От наша страна можем да компенсираме годините на безотговорно поведение. Можем да помогнем за финансиране на действия във връзка с климата в развиващия се свят. Европейският съюз пое своята отговорност миналата седмица. В Копенхаген е от значение не формата, а същността. Можем да бъдем доволни, ако постигнем споразумение за намаляване на емисиите, за финансиране и ангажимент за започване на незабавни действия - и което е по-важно - можем да започнем да се борим с изменението на климата.
<P>
Миналата година внезапно се изправихме пред най-сериозната финансова криза от 1930-те години насам. Земята буквално се тресеше под краката ни. Изведнъж ни стана ясно колко взаимосвързани са финансовите пазари и колко взаимозависими сме всички в опитите си да намерим общ отговор. В течение само на няколко месеца правителствата в ЕС приеха извънредни мерки за подкрепа. Това беше бърз и впечатляващ отговор, но за него трябваше да се плати. Сборният дефицит на обществените финанси сега възлиза на почти 7% от БВП - повече от три пъти над този за миналата година. В двадесет държави-членки се провеждат процедури срещу прекомерния дефицит. Затова последващите действия след икономическата и финансова криза, съвсем естествено, бяха друг главен приоритет през цялата тази есен.
<P>
Позволете ми да се спра накратко на това, което направихме. В края на октомври се споразумяхме за фискална стратегия за излизане от кризата, а на Европейския съвет миналата седмица се споразумяхме за принципите на прекратяване на програмите за финансова подкрепа. Освен това се споразумяхме за фундаментално нова структура за финансов надзор в Европа. Когато финансовите потоци са международни, надзорът вече не може да бъде национален. Сега зависи от Европейския парламент да постигне съгласие по последните стъпки.
<P>
Беше ни ясно също така, че "културата на премиите" не може да продължи по начина, по който са свикнали хората. Доволен съм, че ЕС успя да убеди Г-20 да се съгласят на важни промени в тази политика. Новите правила ще засилят необходимостта от връзка между резултат и възнаграждение.
<P>
Икономическата и финансова криза ни нанесе тежък удар, но ние показахме способност за действие и засилихме нашата съпротива. След като осигурим възстановяването си, ЕС ще бъде по-силен благодарение на мерките, които взехме.
<P>
Шведското председателство протече по време на период на институционални промени. Когато поехме председателството на 1 юли, Парламентът беше новоизбран. Още не бяхме назначили председател на Европейската комисия. Резултатът от предстоящия ирландски референдум не беше сигурен. Не беше ясно дали Договорът от Лисабон ще бъде ратифициран от всички държави-членки. Не беше ясно дори дали ще влезе в сила по време на шведското председателство.
<P>
След това настъпи развръзката на драмата. В тесни консултации с Парламента Жозе Мануел Барозу беше назначен за председател на Европейската комисия за втори мандат. Председателството вече имаше стабилен контрагент в Комисията, с когото да работи. Резултатът от ирландския референдум беше победа за Ирландия. Беше победа за европейското сътрудничество. Той ни приближи с още една стъпка към Договора от Лисабон.
<P>
След това обаче се случи неочакваното. На късен етап чешкият президент постави нови условия преди да подпише. Трябваше да решим тези искания по такъв начин, че това да не предизвика поставяне на подобни условия от други държави-членки, и успяхме да постигнем това на Европейския съвет през октомври. Няколко дни по-късно чешкият президент подписа. Веднага след подписването започнах отново консултации с моите колеги. Трябваше да постигнем съгласие за висшите длъжности - за председател на Европейския съвет и да предложим върховен представител. Не преувеличавам като казвам, че почувствах облекчение, когато всички приготовления бяха завършени на 1 декември. Договорът от Лисабон най-после можеше да влезе в сила.
<P>
Сега Европейският съюз ще бъде по-ефективен. Ще разполага с по-добри инструменти за борба с изменението на климата и да влияе на глобалния икономически дневен ред. Новият председател на Европейския съвет ще осигури приемственост. Върховният представител ще осигури координиране на нашите външни отношения. Ще имаме по-демократичен Съюз с по-голямо участие на Европейския парламент и на нашите национални парламенти. Започна нова ера за Европейския съюз.
<P>
Когато се изправих пред вас на 15 юли, бяхме посред финансовата и икономическа криза. Имаше несигурност по отношение на прехода към новия Договор. Не знаехме дали ще успеем да се обединим и да насърчим другите по не много дългия - но много спираловиден - път към Копенхаген.
<P>
Със заседанието на Европейския съвет миналата седмица шведското председателство изпълни и петте си приоритета: силен мандат на ЕС за изменението на климата; последващи действия по отношение на икономическата и финансова криза; стратегията на ЕС за региона на Балтийско море; Програмата от Стокхолм в областта на правосъдието и вътрешните работи; засилване ролята на ЕС на глобалната сцена, включително по отношение на разширяването и нова служба за външна дейност. Както казах, с влизането в сила на Договора от Лисабон започна нова ера в Европейския съюз.
<P>
Искам да завърша като благодаря на всички вас. Председателството се нуждаеше от подкрепата на Европейския парламент за справяне с предизвикателствата, пред които сме изправени. Благодаря ви, че ни дадохте тази подкрепа.
<P>
Искам също така да благодаря на Комисията, и специално на Жозе Мануел Барозу. Прекарах вероятно повече време, отколкото е необходимо с Жозе Мануел тази есен. Той ни оказа огромна подкрепа, на мен и на шведското председателство.
<P>
И накрая, искам да благодаря на държавите-членки за волята им да сложат на страна различията си и да започнат да правят компромиси - дълбоко в себе си с мисълта за най-доброто за Европа - за намиране на решения, които са изгодни не само за тях, но и за Европа като цяло. Това единство е нашата сила.
<SPEAKER ID="016" NAME="Жозе Мануел Барозу" LANGUAGE="EN">
Г-н председател, г-н министър-председател, през изминалите шест месеца станахме свидетели на влизането в сила на нов договор, който приключи почти десетилетие на разисквания и отвори вратата за нови възможности пред този нов, разширен Европейски съюз, който съществува днес. Видяхме първите доказателства, че решителните действия за стабилизиране на европейската икономика пред лицето на кризата дават някакви резултати. С навлизането в последния етап в Копенхаген стана ясно, че Европейският съюз е работил упорито, за да запази инерцията, която поддържаше, към решителни глобални действия по отношение изменението на климата.
<P>
Затова искам съвсем искрено да отдам дължимото на министър-председателя Фредрик Райнфелд и на целия екип на шведското председателство за много успешния мандат. Особено важно е, че шведското председателство беше толкова ефективно при осигуряване завършването на процеса на ратифициране на Договора от Лисабон, като управляваше прехода към този нов Договор и същевременно постигаше всички останали цели. Станахме свидетели на назначаването на първия председател на Европейския съвет и на първия върховен представител, заместник-председател на Комисията, от Европейския съвет. И нека не забравяме - защото това беше много важен момент за Парламента след единодушното предложение на Европейския съвет - станахме свидетели на избирането от Парламента на председателя на следващата Комисия с квалифицирано мнозинство.
<P>
Европейският съвет се събра миналата седмица за пръв път като напълно оформена институция. Това беше и първият път, когато присъства новия върховен представител и заместник-председател на Комисията Катрин Аштън. Новият председател на Европейския съвет ще действа пълноценно от 1 януари 2010 г. и представи своите идеи как да бъде организиран Европейският съвет в бъдеще. Приветствам определено всички предложения, които дават повече последователност и приемственост на работата на Европейския съвет. Приветствам също така идеята да имаме повече политически, открити обсъждания и кратки и ефектни заключения.
<P>
Имаше много други въпроси, които бяха разглеждани от Европейския съвет. Искам да насоча вниманието само към някои от тях, като не забравяме един много важен - дефинирането на Стратегията за региона на Балтийско море - което може да послужи като модел за друго регионално сътрудничество в рамките на Европейския съюз и с някои от нашите партньори.
<P>
По отношение на икономиката запазваме правилен баланс, като поддържаме стимулите и подготвяме нашите стратегии за излизане от кризата. Представих сферата на действие на нашата европейска стратегия до 2020 г. Надявам се, че Европейският съвет ще се съсредоточи върху обсъждането на изключително важния дневен ред за бъдещето на Европа, а именно чрез обсъждания на следващите заседания на формалния Европейски съвет през февруари и на пролетния Европейски съвет. Желая тук да повторя предложението си за идване в пленарната зала, за да може Парламентът да организира конкретно разискване по този много важен въпрос. Считам, че е изключително важно да има пълно авторско участие от страна на Европейския парламент и от страна на Съвета, от Европейския съвет, по отношение на стратегията на ЕС "Европа 2020", където ще се осъществи нашето бъдеще.
<P>
По отношение на Програмата от Стокхолм предложенията на Комисията вече са трансформирани в съгласуван подход за следващите пет години. Зная, че мнозина в Парламента споделят нашата решителност да използваме този трамплин, за да се възползваме от възможностите на Договора от Лисабон за поетапни промени в европейските действия по отношение на свободата, сигурността и правосъдието. Това беше една от основните причини, поради които реших да реорганизирам портфейлите на следващия състав на Комисията в тази област. Това ще бъде една от най-важните области от работата на Европейския съюз през следващите пет години.
<P>
Европейският съвет е особено важен във връзка с изменението на климата. През изминалите няколко години Европейският съюз разви последователен и амбициозен подход към изменението на климата Аз съм много горд, че Комисията беше инициатор на този много амбициозен дневен ред. Ефектът от намалените емисии ще може да се усети едва след няколко десетилетия, но ние вече предприемаме конкретни стъпки, като придаваме на целите си силата на закон.
<P>
Нека говорим откровено за това. Някои от нашите партньори обявяват намеренията си чрез изявления в печата; но ние сме обявили намеренията си със закон, закон, който вече е одобрен от всички държави-членки. Развитият свят трябва да действа, но също така трябва да помогне на развиващия се свят да разграничи растежа от емисиите. Считам, че е правилно, че Европейският съвет миналата седмица наблегна на това как да поставим глобалните лидерски позиции в полза на амбициозна сделка в Копенхаген: като обещаем помощ на развиващите се страни не в някакво далечно бъдеще, още следващата година; като изясним, че сделката трябва да бъде обхватна и да има механизми за проверка, за да бъде реализирана; като поддържаме нашата готовност да издигнем по-високо целите си, но само ако и другите представят амбициозни ангажименти.
<P>
Считам, че Европейският съвет постигна много важни резултати, а именно по два въпроса. Първо, по отношение на финансите Съветът успя да оформи финансов пакет за бърз старт, по-голям от очакваното и, което е от критично значение, с участието на всички държави-членки. Разбира се, някои казаха, че това не е достатъчно от страна на Европейския съюз, но 7,2 млрд. евро, повече от 10 млрд. щатски долара при сегашните обстоятелства, в продължение на три години е много сериозен ангажимент. Надявам се, че парите сега са гарантирани, а не са само пожелание. Сега зависи от останалите да отговорят по подходящ начин. Европейският съвет повтори също ангажимента си за средносрочно финансиране, за да осигури предоставянето на справедливо участие, необходимо за 2020 г.
<P>
Второ, действията по отношение на климата понякога се оказваха въпрос на разногласия в Европейския съвет. Но този път атмосферата беше различна. Има силно, общо споделено чувство, че всеки е заинтересован от това Европейският съюз да поеме своята тежест. Сега трябва да извличаме ползите от инвестицията, която направихме като пионери в този дневен ред.
<P>
Това, което намирам за насърчително като цяло, е признанието, че Европейският съюз трябва да заеме единна позиция. Да се надяваме, че тази решимост ще остане все така твърда под натиска през следващите два или три дни.
<P>
Какво можем да очакваме през следващите няколко дни? Министър-председателят на Дания Расмусен вероятно ще внесе днес текст - но мястото на много от ключовите числа ще бъде оставено празно. Задачата на лидерите ще бъде да придвижат този текст към сключване на сделка. Ето защо отивам в Копенхаген веднага след разискването. Заедно с министър-председателя Райнфелд ще положим всички усилия Европейският съюз да води разискването.
<P>
Знаем, че в момента положението в Копенхаген не е лесно. Знаем също, че това е част от обичайния ритъм на преговори на най-високо равнище. Но пристигането на толкова много държавни и правителствени ръководители ще бъде мощен стимул за постигане на сделка. Ако тази сделка включва реален ангажимент за намаляване на емисиите и от развитите, и от развиващите се страни; ясен ангажимент на финансиране за реализацията на това; и съгласие за прилагането и проверката - ако споразумението включва различните елементи на пътната карта от Бали и може да се разглежда като близко до спазването на границата от 2°C, считам, че с право ще можем да го наречем важно постижение. Още не сме го постигнали, но мисля, че е възможно да бъде постигнато такова споразумение.
<P>
Следващите няколко дни ще покажат дали амбициите, които обсъждахме в Парламента толкова често, ще бъдат реализирани, но вече разбирам, че има належаща нужда от промяна и че трябва да постигнем този успех в Копенхаген. Залогът е огромен. Разбира се, може да бъде намерен баланс, но налице е и усещането, че днешното поколение знае за съществуването на предизвикателство, което не може да бъде избегнато. Считам, че след Европейския съвет миналата седмица Европейският съюз е готов да посрещне предизвикателството. Надявам се, че с европейска водеща роля ще постигнем успех в Копенхаген.
<SPEAKER ID="017" NAME="Joseph Daul" LANGUAGE="FR">
Г-н председател, г-н Барозу, г-н Райнфелд, госпожи и господа, групата на Европейската народна партия (Християндемократи) се отъждествява с начина, по който Вие, г-н Райнфелд, управлявахте ротационното председателство в съответствие с Договора от Ница. Групата се отъждествява и с най-новите предложения на Европейския съвет, били те във връзка с изменението на климата, кризата или създаване на Европа на сигурност, на Европа, която защитава.
<P>
Всъщност моята група подкрепя честното и отговорно справяне с европейските въпроси, което беше отличителен белег на шведското председателство. Честно управление, защото по време, когато толкова много от нашите приятели, съседи и роднини са засегнати от кризата, защото са загубили работните си места или работните им места са все още застрашени, Европа не отправи към тях празни обещания. Тя изгражда бъдещето, нашето бъдеще, като се уверява, че предприятията отново разполагат със средства да създават, да обновяват и така да създават работни места.
<P>
Отговорно управление, защото по отношение на изменението на климата, на сигурността, но и по отношение на заетостта и икономиката Европа реализира модела на социална пазарна икономика. Тя организира графика, условията за съгласувано, постепенно, но и трудно излизане от кризата. Тя разчиства пагубните практики, които наблюдавахме на финансовите пазари през последните няколко десетилетия. Тя поддържа малките и средни предприятия и засилва социалното сближаване, без което нищо трайно не може да бъде постигнато.
<P>
Нека внимаваме обаче да не повторим грешките на Лисабонската стратегия, която, като постави нереалистични цели, стана по-разочароваща от всичко. Нека внимаваме да осигурим новата икономическа стратегия, наречена "Европейски съюз 2020", да не се превърне в още едно сложно чудовище. Г-н Райнфелд, г-н Барозу, по отношение на изменението на климата Европа също показва чувство за отговорност. С решението си да предостави 2,4 млрд. евро в помощи всяка година в продължение на три години Европа дава пример, като осигурява една трета от международната помощ, предназначена за най-бедните държави.
<P>
Сега очаквам нашите партньори да направят същото. От Копенхаген очаквам балансирани ангажименти, краткосрочни и дългосрочни ангажименти, и такива, които могат да бъдат проверени наред с финансови неустойки в случай на неизпълнение. С други думи, очаквам Копенхаген да не заблуди Европа.
<P>
В заключение, групата PPE поддържа насоките на Съвета по отношение на сигурността по новата Програма от Стокхолм. Нашите съграждани искат повече сигурност, но и зачитане на обществените свободи. Те искат да бъдат защитени в ежедневието си, искат да знаят какво ядат и какво употребяват, но същевременно очакват - и това е съвсем естествено - да живеят в по-справедливо общество, което уважава повече другите. Това е точно онази Европа, която ние, групата PPE, защитаваме и подкрепяме.
<P>
Госпожи и господа, сега, когато тежката криза и институционалните колебания отминават, дойде времето за вземане на големи решения, а толерансът на грешка е твърде малък. След няколко дни ще видим дали смелата позиция на Европа по отношение изменението на климата е дала резултати. Ще видим дали САЩ, Китай и другите просто печелят време или искат да се класират за финала, за да станат отговорните заинтересовани страни в света.
<P>
Искам да благодаря на шведското председателство за неговите усилия и преди всичко сега, когато Коледа идва, г-н Райнфелд. Вие работихте усилено през последните шест месеца. Не беше лесно, както всички знаем. Желая всичко най-добро и на г-н Ван Ромпой, който ще поеме поста за две години и половина. Искам Съветът да не забравя, че отсега нататък Съветът и Парламентът играят в една лига при донякъде по-прозрачни обстоятелства.
<SPEAKER ID="018" NAME="Martin Schulz" LANGUAGE="DE">
Г-н председател, госпожи и господа, концепцията за преход беше спомената няколко пъти днес и считам, че това е подходящ термин, с който да бъде описано шведското председателство. То беше председателство на преход от един договор, Договора от Ница, който се оказа напълно непрактичен, към Договора от Лисабон, който е претоварен с очаквания, не всички от които според мен могат да бъдат изпълнени, тъй като Договорът от Лисабон не може да бъде край на институционалното развитие в Европа. В това отношение трябва да бъдем внимателни да не очакваме Договорът от Лисабон да изпълни всички наши желания за всички решения на всички проблеми на света, защото виждаме колко трудно се работи с Договора от Лисабон по всички повдигнати процедурни въпроси.
<P>
Искам да започна с институционалните проблеми, породени от Договора. Днес шведският министър-председател е още тук. Кой ще представлява председателството на Съвета следващия път? Г-н Ван Ромпой, ротационното председателство на Съвета, след това председателят на Комисията, след това баронеса Аштън - ако всички те се изказват, тогава поне за пръв път за първите четири изказвания няма да имаме тази постоянна конференция на PPE, а ще имаме баронеса Аштън и следователно истински социалист, който ще раздвижи нещата. Това определено е нещо полезно.
<P>
(Реплики)
<P>
Разбира се, не зная дали г-н Ван Ромпой или г-н Сапатеро ще присъстват, но благодаря Ви, г-н Langen. Ако вече знаете, че ще присъства г-н Сапатеро, поне веднъж участието Ви е полезно. Много Ви благодаря.
<P>
Шведското председателство беше председателство на прехода, но и председателство, което отново трябваше да преживее това, че г-жа Меркел и г-н Саркози действаха със старателно скрити карти до самия край, и оставиха текущото председателство да следва курса си - докато обществеността казваше "не знае какво става или не може да направи нищо" - и трябваше да плати цената за тяхната тактическа игра. Такава беше съдбата на г-н Райнфелд през последните няколко месеца. Слава Богу, това вече свърши. Това е прогресът, който постигнахме с Договора от Лисабон: малко повече прозрачност в нашите институционални структури. А със сигурност и нещо друго: засилването на властта на Европейския парламент. Но повечето власт за Европейския парламент означава също, че другите институции ще трябва да работят с Парламента. За председателя на Европейския съвет това означава, че ще трябва да съгласува решения, които иска да подготви в Съвета - поне законодателните решения - с Парламента. Ще е разумно от негова страна да не възприема председателя на Европейския парламент като зрител на заседанията на Съвета, а като представител на институция, на която е дадена по-голяма власт. Това е, което очаквам от г-н Ван Ромпой например.
<P>
За Съвета, а и за Комисията, ще е благоразумно да се опитат да потърсят мнозинство в Парламента на базата на новия Договор, което също може да отговори на предизвикателствата пред социалната, екологична и финансова политика, които самите те са формулирали в своите програми, защото за законодателството в крайна сметка им е необходимо квалифицирано мнозинство в Парламента, ако искат да прокарат инициативите си. Затова ще е благоразумно за Комисията да потърси мнозинство в целия спектър на Парламента, което може би всъщност е нещо, което не съответства добре на факта, че членове на Комисията са заместник-ръководители на европейските партии, като това е доказателство за едностранчивостта на определени политически тенденции. Това е нещо, г-н Барозу, за което е необходимо да помислите много сериозно.
<P>
Шведското председателство вложи много усилия. Това признавам с удоволствие. Но в крайна сметка - а това не е Ваша грешка, г-н Райнфелд, а грешка на системата - то нямаше голямо влияние по отношение на големите решения, включително тези, които се вземат в момента в Копенхаген, защото само едно ротационно председателство не може да окаже голямо влияние изобщо. То може само да координира, като има разлика между това да координираш и да оказваш влияние. Повлияване върху надзора на финансовите пазари, изменението на климата, усилията за икономическо възстановяване - това са неща, които само Европа като цяло може да направи със съдействието на своите институции. Затова считам, че Договорът от Лисабон представлява напредък. Фактът, че шведското председателство в крайна сметка го реализира, според мен е големия успех на това преходно председателство.
<SPEAKER ID="019" NAME="Guy Verhofstadt" LANGUAGE="FR">
Г-н председател, първо, тази сутрин няма да говоря за институционалните проблеми, както направиха това други преди мен. Със сигурност ще имаме време да обсъдим тези неща, тъй като Съветът очевидно ще прилага протокол, който изисква междуправителствена конференция. Трябва да помислим за това дали искаме или не искаме конференция. Считам, че в Европейския парламент независимо от това ще имаме някои идеи по въпроса, за да сме сигурни, че ще постигнем напредък с европейската демокрация и че ще компенсираме липсата на прозрачност и демокрация в предложените кооптирания.
<P>
Независимо от казаното искам да благодаря специално на председателството, на министър-председателя Райнфелд и на г-жа Малмстрьом за отличните отношения, които поддържаха с Парламента, и за чудесното справяне с всъщност много трудни въпроси - говоря, разбира се, за ратифицирането на Договора от Лисабон. Трябваше дори да преодолеем "препятствието Клаус"; отсега нататък ще говорим за препятствието Клаус и за отличния начин, по който шведското председателство реши проблема.
<P>
Второ, считам, че другият най-важен елемент е Програмата от Стокхолм, която беше приета и която сега трябва да бъде реализирана. За Вас обаче, г-н Райнфелд, председателството не свършва дотук, разбира се, тъй като съществува и срещата на върха в Копенхаген, където трябва да постигнете известен напредък.
<P>
Искам да изпратя днес, пред Парламента, едно оптимистично и целенасочено послание, което донякъде противоречи на това, което четем в днешния печат. Днешният печат се характеризира с песимизъм: ще бъде ли постигнато споразумение или не? Считам, че споразумение е възможно, защото там има сериозни партньори, и трябва да се опитаме да ги намерим и да ги мотивираме.
<P>
Фактът, че президентът Обама и китайският министър-председател пристигат утре и в други ден свидетелства за желанието им да постигнат споразумение. Считам, че трябва да следваме стратегия. Но коя, госпожи и господа? Считам, че трябва да следваме стратегия, чрез която да се опитаме да установим тристранно сътрудничество между САЩ, Китай и Европа.
<P>
Ако през следващите два дни тези три страни постигнат първоначално споразумение, ще имаме сериозна основа, върху която да убедим другите - Индия, Бразилия и останалите държави - да се присъединят към усилията. Затова призовавам за инициативен подход. Най-важното е да се стремим към този тристранен съюз, който е необходим за постигане на споразумение, и да предложим от началото намаляване на емисиите с 30%. В това предложение трябва да бъде показано чувство за цел.
<P>
По мое мнение трябва да се оставим да бъдем водени в тази заключителна фаза на преговорите в Копенхаген от Хегел, който казва, че не невъзможното докарва човек до отчаяние, а онова, което е било възможно, но не е било постигнато. Считам, че с настоятелността на шведското председателство ще постигнем успех на срещата на върха в Копенхаген.
<SPEAKER ID="020" NAME="Rebecca Harms">
от името на групата Verts/ALE. - (DE) Г-н председател, г-н Барозу, г-н Райнфелд, след като прекарах четири дни в Копенхаген за мен е изключително трудно да слушам думите "водещата роля на Европейския съюз". Лидерството - а това научих още в детската градина - се постига главно чрез даване на добър пример. Сега искам да Ви попитам, г-н Райнфелд и г-н Барозу, дали действително считате, че със стратегия, основана на лъжи, самозаблуда и мащабна международна заблуда, можем да постигнем водеща роля в международен процес като този в Копенхаген.
<P>
Вие следва да знаете, г-н Райнфелд - а г-н Барозу със сигурност знае това, защото той взема участие достатъчно дълго - че целта от два градуса е "невъзможна мисия", ако европейците държат на предложенията, които досега са представили. Целта за намаляване е неадекватна. Същевременно ние, европейците, сме отворили всички задни врати с цел да избегнем политика за намаляване на емисиите у дома. Вече няма ограничения за компенсиране. Горещият въздух се е превърнал в специалитет на деня не само за Полша, но и за Швеция. Включването на горите, което по-специално Вие и Вашето правителство подкрепяхте, г-н Райнфелд, е още един принос на Европа за избягване на действаща политика за намаляване на емисиите.
<P>
От мнозина експерти в Копенхаген е преценено, че това, което Вие самите сте предложили като най-доброто, което можем да направим, няма да доведе до намаляване на емисиите в Европа до 2020 г., а до увеличаването им. Затова, г-н Райнфелд, моля обяснете как ще постигнем целта от два градуса, ако се придържате към предложеното досега.
<P>
За да влоши нещата още повече, един германски вестник ("Financial Times") обяви днес, че сте се отказали от целта от 30% до 2020 г. и сега искате да я предложите до 2025 г. Ако наистина искате да подкрепите този процес, моля Ви като нещо неотложно да оттеглите публикуваното днес във вестника като позиция на Европа.
<P>
Ще кажа едно последно нещо, за да завърша. Ще има хиляди официални наблюдатели пред вратите на центъра Белла през следващите няколко дни - въпреки че са акредитирани за конференцията. Това са хора, които са работили изключително упорито за политиката по отношение на климата от години, някои от тях от десетилетия. Моля Ви да гарантирате, че тъй като тези хора вече няма да могат да участват, да не свършат затворени в клетки или да трябва да седят с часове на замръзналата земя със завързани ръце.
<P>
В Копенхаген могат да бъдат загубени много водещи роли. Но начинът, по който принципите на правовата държава в ЕС са представени тук - изобщо не ме е грижа за разрушителните тълпи - и несъразмерното отношение към мирните демонстранти - Сесилия Малмстрьом е експерт по право - също е нещо, което наистина трябва да обясните в Копенхаген.
<SPEAKER ID="021" NAME="Michał Tomasz Kamiński" LANGUAGE="PL">
Г-н председател, жалко, че говорихте за спазване на времето точно преди моето изказване. Ще се опитам да спазя ограничението за време.
<P>
Г-н Райнфелд, Вие, естествено заслужавате нашите благодарности. Както беше казано, шведското председателство се проведе в труден период на преход и бурни времена, свързан с приемането на Договора от Лисабон. Това вече е зад нас, но председателството се проведе и във време на икономическа криза. Искам да започна изказването си, което няма да е изцяло похвално, като Ви благодаря за това, че шведското председателство избегна изкушението на популизма, на което толкова лесно можеше да се поддаде в тези трудни времена на криза.
<P>
Г-н Райнфелд, Вие доказахте, че няма лесни отговори на трудни въпроси. Шведското председателство показа, че по време на криза Европейският съюз може да търси добри и непопулистки решения, които могат да помогнат не само на Европа, но и на целия свят да излезе от това трудно положение. Искам да Ви благодаря съвсем искрено за тази трудна работа, за уважението към държавите-членки и за уважението, което показахте към Европейския парламент. Беше трудно време и считам, че Вие издържахте изпита тук. Вие ще успеете да завършите своята мисия за две седмици напълно удовлетворително.
<P>
Считам, че не без основание във Вашето изказване не споменахте външната политика. За съжаление, аз съм принуден да изразя няколко критични мисли. Считам, че в областта на външната политика, по-специално в две области, шведското председателство и последните шест месеца не могат да се считат за успешни.
<P>
Първо, това, което според мен беше една абсолютно излишна криза, свързана със злощастната статия за израелски войници в шведски вестник, и цялото излишно влошаване на отношенията между шведското председателство и Израел, хвърли сянка върху последните шест месеца. Искам да кажа, че беше погрешно, че председателството не осъди категорично статията в шведския вестник. Аз и цялата моя група считаме, че израелските войници защитават не само Израел, но и цялата наша цивилизация. Мисля, че през последните шест месеца липсва категорична подкрепа за нашия главен съюзник в Близкия изток, Израел. Доказателство за това е резултатът от последния Европейски съвет относно Близкия изток, който, независимо че по мое мнение е по-добър от това, което беше предложено, не ни дава водеща роля в Близкия изток. Европейският съюз трябва да бъде водещ в мирния процес и трябва да бъде главната сила, която се стреми към мир в Близкия изток. Ако искаме да играем тази роля, трябва да превъзмогнем собствените си различия. Не можем да възприемем едностранни пропалестински позиции. Последните шест месеца от външната ни политика, за съжаление, не сложиха край на това.
<P>
Говорихме за това вчера по време на разискването за Грузия. Считам, че надигащият се руски империализъм е един от най-сериозните проблеми на Европейския съюз. Той е опасен не само за съседите на Русия, но и за целия Европейски съюз. Независимо от това искам да Ви благодаря, г-н Райнфелд, за Вашето лидерство и за шведското лидерство на Европейския съюз. Ролята на Парламента е да привлича вниманието към онова, което не винаги според нас е най-доброто. Считам, че като се вземе всичко предвид, въпреки негативния коментар, който направих, шведското председателство беше положително.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="022" NAME="Zoltán Balczó" AFFILIATION="NI">
(HU) Искам да попитам г-н Kamiński дали счита действията, извършени от израелските войници в Газа, за част от борбата за човешката цивилизация. Именно Вие сте предубеден, защото всеки, който иска мир в този регион, трябва преди всичко да подкрепи, в съответствие с резолюциите на ООН, правото на палестинците на независима държава. Точно Вие несправедливо искате обяснение от Швеция за позицията, която е възприела.
<SPEAKER ID="023" NAME="Michał Tomasz Kamiński" LANGUAGE="PL">
Считам, че Израел е единствената демокрация в Близкия изток. Държавата Израел е блестящ пример за държавите в Близкия изток в областта на демокрацията. Войната, разбира се, е трудно нещо, което винаги води до болезнени последици. Ето защо ние сме за мир. Моето мнение е, че нашата роля е да подкрепим мирния процес в Близкия изток и да се противопоставим решително на тероризма.
<SPEAKER ID="024" NAME="Lothar Bisky" LANGUAGE="DE">
Г-н председател, колегата, г-жа Svensson, ще говори по темата за шведското председателство. Искам да насоча вниманието върху две точки от заключенията на първата среща на върха след влизането в сила на Договора от Лисабон. Първо, съжалявам за факта, че Европейският съвет не предаде никакво ясно послание по отношение на бъдещата стратегия на ЕС. Напротив, той застана редом със старата Комисия, която искаше да се придържа към основните принципи на провалилата се Лисабонска стратегия.
<P>
Но въпреки че беше признато, че е необходим нов политически подход, къде е той? Не съм го виждал. С новата Комисия, новия Парламент и председателя на Европейския съвет обаче ще има нова възможност да се започне изцяло ново разискване. Разбира се, съществува и новият Договор и все още нереализираната възможност за гражданска инициатива.
<P>
Нашата отправна точка е ясна: наш приоритет над всички други, по-специално над интересите към печалба, трябва да останат социалните и екологичните грижи на хората. Това трябва да стане новият основен принцип на стратегиите и законодателството на Европейския съюз, като само тогава хората ще възприемат ЕС като представляващ прогреса в дългосрочна перспектива.
<P>
Втората ми точка е, че ние, левицата в Европейския парламент, приветстваме факта, че Съветът най-после изпълнява искането за данък върху трансфера на капитали. По време на разискването вчера с удоволствие чухме, че г-н Барозу обеща новата Комисия под негово ръководство да внесе съответните предложения в близко бъдеще. Ще продължаваме да повдигаме въпроса и оставаме на мнение, че Европейският съюз може и трябва да направи първата крачка в случаи на съмнение. Изчакването някой на глобално равнище да ни отнеме тази роля не е нещо, което можем да продължим да правим.
<SPEAKER ID="025" NAME="Mario Borghezio" LANGUAGE="IT">
Г-н председател, госпожи и господа, по темата за финансовата криза определено не може да се спори, че шведското председателство се държа логично и зае далновидна и ясна позиция.
<P>
Защо не Ви стигна смелостта да посочите имената и фамилиите на онези, които са отговорни за финансовата криза, да посочите ясни мерки за подрязване крилата на спекулата или да кажете на гражданите на Европа, че нашите банки и нашите финансови институции продължават да предлагат много от финансовите продукти, които са предмет на спекула, и замърсяват пазара ни?
<P>
Защо не предложихте категоричен жест на подкрепа за реалната икономика, която е представена преди всичко от архипелага от малки и средни предприятия, от света на производството, от здравословния свят на нашата европейска икономика, на която, повтарям, винаги ще бъде необходимо да се предоставят сигнали за насърчение и истинска подкрепа?
<P>
Може би най-значимото предизвикателство, пред което шведското председателство трябваше да се изправи, е във връзка със свободата, сигурността и правосъдието, а това се отнася и до реализирането на Програмата от Стокхолм. Какъв извод може да се направи от това? Считам, че председателството не предприе съществени действия срещу незаконната имиграция и че действията, които предприе, бяха изключително неефективни. Председателството не беше активно в противопоставянето срещу незаконната имиграция дори по отношение на интеграционните проекти и справянето с проблема с бежанците.
<P>
Изглежда, че Европа се е изразила слабо не само в общи линии по отношение на външната политика - и аз съм напълно съгласен с онези, които протестираха срещу това - но и по тази конкретна тема. На Европа очевидно й липсва власт по такава ключова тема като имиграцията (както и да го погледнете) независимо дали от гледната точка на хора като мен, които са загрижени за незаконната имиграция, или от гледната точка на онези, които са по-загрижени за реализирането на интеграционни политики.
<P>
Имаме големи надежди, че новото испанско председателство ще реализира идеите, които вече бяха представени в някои важни изявления, според които Европа не бива да мисли за имиграцията като проблем, който засяга изключително държавите, граничещи със Средиземно море.
<P>
Това очевидно е проблем, който засяга цяла Европа, но има една точка, по която правителството на моята страна изрази ясно искане, което въпреки това беше игнорирано. То предложи да бъде приета сериозна общоевропейска стратегия за борба с наследството на организираната престъпност; стратегия, която даде изключителни резултати в Италия. Това наследство присъства в цяла Европа: мафията, организираните мафии завладяха цяла Европа, проникнаха в реалната икономика, и по-специално във финансовата икономика.
<P>
Все още очакваме ясен сигнал, че ще видим въвеждането на европейска правна система против този тип организирана престъпност, която е толкова мощна в няколко държави - ако не и във всички държави от Европейския съюз. Тъй като този тип престъпност може да действа твърде свободно, тя се възползва от нашите свободи и се придвижва както й е удобно между финансовите пазари, данъчните убежища и пазарите на недвижими имоти и други активи. Именно по тази точка ни беше необходима много по-голяма яснота, много по-ясно очертана линия на действие от страна на шведското председателство. Ние открито обвиняваме шведското председателство.
<P>
И така стигаме до изявленията на определени представители на председателството по друг важен и символичен въпрос - този за швейцарския референдум за минаретата. Шведското външно министерство отговори "не" на изграждането на минарета като "израз на предразсъдък". То отиде дори по-далеч, като заяви, че решението на Берн да проведе референдум по такъв въпрос е доста спорно. Ето че имаме въпрос, който е извън обхвата на референдума, и това е въпросът дали да се провежда референдум или не.
<P>
Как могат законодателите на Европейския съюз да се позволят да упрекват малка държава, която винаги е била демократична още от Средновековието? Наистина ли ние, робите на бюрокрацията, избрана от никого, трябва да учим швейцарския народ на демокрация? Трябва ли да сме тези, които им отричат правото да провеждат референдум по важен въпрос, по който всеки има право на собствено мнение?
<P>
Напротив, Европейският съюз трябва да се поучи от швейцарската демокрация как да подхожда към най-чувствителните проблеми, като даде глас на народа, на народа, на народа, а не на бюрокрациите, лобистите и банките на тази европейска суперсила, която винаги взема решения за живота на гражданите, без да се консултира с тях.
<SPEAKER ID="026" NAME="Barry Madlener" AFFILIATION="NI">
(SV) Г-н председател, доволен съм, че слабото, малодушно шведско председателство свърши.
<P>
(NL) Благодарни сме, че нерешителното шведско председателство свърши, тъй като от Швеция не дойдоха много добри неща. Нямаше категорична позиция спрямо Турция, която продължава незаконно да окупира Кипър. Швеция изостави Израел в критичен момент, като предложението й да бъде разделен Йерусалим илюстрира наивността й по отношение на осъдителната, варварска идеология, каквато е исляма. Швеция би постъпила по-добре да подкрепи категорично провеждането на европейски референдуми във всички държави-членки, както направи Швейцария за забраната на минаретата. Това е, което европейската общественост иска.
<P>
Пътуващият цирк между Брюксел и Страсбург дори не го включи в дневния ред, г-н Райнфелд. Поискахме го от Вас, но очевидно Вие не посмяхте да го изпълните, несъмнено уплашени от Франция. След това отивате да пилеете пари за политика за климата в Копенхаген, въпреки че изменението на климата не е научен факт.
<P>
Нидерландия плаща голяма сума пари. Нейната нетна вноска на глава от населението е два до три пъти по-голяма от тази на други богати държави. Това положение трябва да бъде коригирано колкото е възможно по-скоро. Надяваме се, че следващото председателство ще покаже повече смелост.
<SPEAKER ID="028" NAME="Anna Maria Corazza Bildt" AFFILIATION="PPE">
(EN) Г-н председател, забелязах, че дадохте почти една минута повече време за изказване на някои от нашите колеги. Искам да Ви напомня, че ние, от малките държави, като новоизбрани членове на Парламента имаме само по една строго ограничена минута за процедура с вдигане на ръка и това време ни е отнето от възможността да изразим нашите виждания. Моля, уважавайте ни и нас.
<SPEAKER ID="029" NAME="Фредрик Райнфелд" LANGUAGE="EN">
Г-н председател, искам да направя две кратки забележки. Първо, благодаря на членовете на Парламента за любезните им думи - а също и за другите изказвания, но главно за любезните думи и коментари. Вече имаме нов Европейски съюз, основаващ се на Договора от Лисабон, и мога да кажа, тъй като участвах в ротационното председателство, че за да работи тази Европа в бъдеще, тя ще представлява комбинация от поемане на отговорност от страна на държавите-членки, Комисията и Парламента. Ще бъде много трудно, без да се поема пълна отговорност от тези три страни, работата да върви, както трябва.
<P>
Само малък коментар по опитите да се съгласуват 27 държави-членки. Това отнема време, но без това стигаме до ситуация, в която Европейският съюз се управлява само от неколцина или от някой друг. Отделихме това време. Знам колко време е необходимо, за да се извърши това съгласуване, и мисля, че ще бъде очевидно и за Херман ван Ромпой, а също така и за продължаващото ротационно председателство.
<P>
Вторият ми коментар е относно Копенхаген. Често чувам това: Европа не е поела водещата роля, а в моята страна опозицията казва, че Швеция не е поела водещата роля: това е желанието да се самобичуваме. Тогава покажете ми кой е поел водещата роля. Искам да знам това, защото би било идеално да се види този лидер и да се следват инициативите му. Все още не съм го видял. Ние се ангажираме с намаления, юридически обосновани, внесени отпреди, с конкретно финансиране, което не съм виждал от други части на развиващия се свят.
<P>
Също така, когато става въпрос за Копенхаген, считам, че е много важно да не се забравя, че е необходимо да запазим целта от 2°C. Не съм сигурен дали ще успеем да я постигнем. Зная, че Европа е изпълнила своята част и е готова да премине към 30%, но не можем да решим проблема сами. Представляваме само 13% от световните емисии. Ако трябва да се даде световен отговор, той трябва да бъде световна реакция, а тогава е необходимо и други с големи емисии да поемат по-големи ангажименти.
<P>
Няколко думи за Швеция, тъй като беше спомената. Считам, че е много важно след поемането на такива ангажименти - независимо дали става въпрос за Киото или сега за споразумение в Копенхаген - да си отидем вкъщи и да си свършим работата. Актуализирахме едва вчера намаляването на емисиите, което не беше направено в Швеция от 1990 г. Сега сме стигнали до -12%. Следим как се спазва това в международен аспект, как се представя. Винаги можем да кажем, че този начин е неправилен за действия, но това е световното споразумение, с което разполага света. Във връзка с него сме представили съответните цифри.
<P>
Разбира се, тревожно е, че някои държави вървят в противоположна посока. Те биват критикувани за това. Така че не е просто въпрос да се сключи сделка: става въпрос и за извършване на промени във вашата икономика като използвате търговията с емисии и други средства за реализирането на промяната. Това също така е и една област, в която можете да видите много европейски държави, действащи по начин, който не се среща в други части на света.
<SPEAKER ID="030" NAME="Жозе Мануел Барозу" LANGUAGE="EN">
Г-н председател, само две забележки: първата, относно Копенхаген, а другата за успешното шведско председателство. Преди всичко, по отношение на Копенхаген, аз също съм много изненадан да видя много европейски колеги със самооборваща се реторика. Всъщност, ако има област, в която можем да се гордеем с лидерската роля на Европейския съюз, тя е свързана именно с изменението на климата. Покажете ми един важен участник или група държави, които са се ангажирали до такава степен, доколкото сме се ангажирали ние.
<P>
Както казах преди, някои обявиха намеренията си чрез изявления в пресата. Европейският съюз обяви намеренията си чрез законодателство, което вече е задължително: законодателство, което произлиза от Европейската комисия, която получи подкрепата на Европейския съвет и Парламента, и - едностранно и безусловно - Европейският съюз вече определи намаляване на парниковите газове на 20% до 2020 г. Никой друг участник не е направил нещо подобно досега. Така че нека поискаме другите да направят нещо подобно на нашите усилия.
<P>
(Ръкопляскания)
<P>
Достатъчно ли е това за достигане на целта за 2°C? Не, не е достатъчно. Ето защо казваме на другите, че можем да преговаряме помежду си. Политици и дипломати могат да преговарят, но не можем да преговаряме с науката, не можем да преговаряме с физиката. Затова нека да постигнем глобална сделка, която ни позволява да сключим споразумение, сравнимо с онова, което ни казва науката. Това не може да бъде направено само от Европа, защото Европа е отговорна за около 14% от световните емисии, а тенденцията е да ги намалява по съответни показатели. Така че дори Европа утре да спре напълно своите емисии на парникови газове, тя няма да реши проблема.
<P>
Затова ни е необходимо да се присъединят американците, необходими са ни китайците, необходими са ни индийците. През тези шест месеца заедно с министър-председателя Райнфелд разговаряхме с Обама; разговаряхме с Hu и Wen; разговаряхме със Singh; разговаряхме с Медведев; разговаряхме с Lola. И мога да кажа, че на всички тези срещи бяхме онези, които искаха от тях да излязат с по-ангажиращи предложения.
<P>
Това е, което правим сега в Копенхаген - да не забравяме - защото понякога хората забравят - че това не е игра само между тези участници, но и с развиващите се страни: най-бедните, най-уязвимите, африканските държави. Разговаряхме и с Мелес Зенави от Етиопия и други. Ето защо Европейският съюз пръв сложи някакви пари на масата.
<P>
Затова нека бъдем честни един към друг. Винаги можем да имаме повече амбиции. Европейският съюз е показвал амбициите си. Но нека поискаме повече амбиции и от другите, защото само с такива амбиции можем да постигнем сделка, съвместима с нашите амбиции. Това е световен проблем и ни е необходимо световно решение.
<P>
И накрая, позволете ми да кажа няколко думи на министър-председателя Райнфелд и шведското председателство. Това е последния път, когато ще имаме председател на Европейския съвет само за шест месеца, така че това беше края на многогодишна работа на Европейския съюз. Искам да кажа - и аз го казвах на председателя Райнфелд през тези шест месеца - че той беше 11-я председател на Европейския съвет, с когото съм работил, така че наистина приветствам факта, че вече ще имаме постоянен председател на Европейския съвет.
<P>
Но искам да кажа на министър-председателя Райнфелд, че той беше 11-ят поред, работещ с Комисията, но със сигурност заслужава място на подиума като едно от най-добрите председателства, които сме имали през този период на Европейския съюз. Благодаря за всичко, което Вие и шведското председателство правихте през тези шест месеца.
<SPEAKER ID="031" NAME="Rebecca Harms" AFFILIATION="Verts/ALE">
(EN) Г-н председател, прозрачността спрямо Парламента много често става обект на внимание сега, когато Договорът от Лисабон е в сила. Има ли ново предложение на Европейския съвет за Копенхаген с цел от 30% - по-висока от целта от 20% - за 2025 г.? В Копенхаген се разпространява недискретен документ и искам пояснение веднага въз основа на контактите с Комисията дали това е истинската стратегия на Съвета. Моля, кажете ни истината.
<SPEAKER ID="032" NAME="Gunnar Hökmark" AFFILIATION="PPE">
(EN) Г-н председател, колебая се дали да го изразя по такъв начин, защото не звучи много скромно за швед, но мисля, че е справедливо да се каже, че Европейският съюз и Европа няма да са същите след това председателство. Това е различен Европейски съюз - по-силен и по-добър Съюз - по ред причини, някои от които, като швед, съм много горд да спомена.
<P>
Преди всичко Договорът, който вече е в сила, променя институционалния баланс на Съюза, но и го прави по-способен да постигне нашите политически цели. Искам да изтъкна факта, че започнахме процеса на разширяване със споразумението между Словения и Хърватия, което е важно за Хърватия, но също и с перспективата за Западните Балкани и техния продължаващ бъдещ процес на разширяване. Това е една от силните страни на Европейския съюз, но също и възможност за всички нас.
<P>
Считам, че е важно също да бъде изтъкнат фактът, че по време на председателството и в момента, в който сме тук, Европейският съюз за пръв път е световна водеща фигура във връзка с един от най-важните международни въпроси, пред които се е изправяло човечеството Това е ново и носи големи отговорности за бъдещето, защото е очевидно, че каквото и да бъде постигнато в Копенхаген, Европейският съюз е играл фундаментална и решаваща роля при определянето на дневния ред за нещата, които трябва да постигнем. Колкото и да успеем, работата няма да бъде завършена, но това подчертава големите отговорности на Европейския съюз.
<P>
Пред нас е и икономическото възстановяване със строги правила за въвеждане на ред в обществените финанси и за възпрепятстване на протекционизма. Аз съм швед, така че може би съм малко субективен по въпроса, но считам, че всички имаме причина да се гордеем с това, което сме постигнали за този период. Но колкото и да сме скромни трябва също така да помним, че тези постижения ни възлагат и голяма отговорност за бъдещето.
<SPEAKER ID="034" NAME="Åsa Westlund" AFFILIATION="S&amp;D">
(SV) Г-н председател, искам да започна като кажа, че председателството оправда големите надежди, които му се възлагаха като на ефективна дипломатическа машина. Това се оценява високо, особено с оглед на хаоса, който понякога преобладаваше по време на чешкото председателство. Заключителните кръгове във връзка с Договора от Лисабон също бяха преминати по много положителен начин. Накрая, председателството успя и да представи новия постоянен председател на Европейския съвет и новия върховен представител на Съюза по въпросите на външните работи и политиката на сигурност.
<P>
За съжаление, неговото пряко политическо въздействие върху ежедневието на хората беше донякъде не толкова осезаемо. Наемните работници на Европа не получиха подкрепа за прекратяване на намаляването на заплатите след решението по делото Laval, нито пък видяха нови инициативи за справяне с безработицата и създаване на повече работни места.
<P>
Движението за опазване на околната среда е разочаровано от Швеция, затова че не подкрепи въпросите, свързани с околната среда. Всъщност Швеция направи крачка назад вместо да използва възможността да окаже натиск за по-предизвикателни цели в областта на околната среда и изменението на климата.
<P>
Обаче фактът, че Швеция няма по-значителна роля на конференцията за климата, която понастоящем се провежда в Копенхаген, по-вероятно се дължи на самия министър-председател Райнфелд, по партийно-политически причини, тъй като омаловажи очакванията от конференцията на ранен етап. Това беше обратно на стратегията за преговори на ЕС и разгневи значителен брой други европейски лидери. По-сериозното обаче е фактът, че това подкопа възможността да се стигне до добро споразумение във връзка с изменението на климата.
<P>
И накрая, искам да спомена Програмата от Стокхолм - едно от малкото неща, които ще продължат да живеят след приключването на шведското председателство. Като жител на Стокхолм, аз самата съм загрижена, че родният ми град може да започне да се възприема с политическа програма, която се основава по-скоро на крепостта Европа, а не на защита на правата на човека.
<P>
Ние, шведските социалдемократи, въпреки това сме доволни, че накрая изслушахте отчасти нашите исканията и тези на Парламента да включите повече неща относно правата на жените и децата в програмата. Имаме големи надежди, че г-жа Малмстрьом ще направи всичко по силите си, за да засили още повече тези елементи в нейната нова роля.
<SPEAKER ID="035" NAME="Silvana Koch-Mehrin" AFFILIATION="ALDE">
(DE) Г-н председател, г-н Барозу, г-н Райнфелд, Вашето спокойно и стабилно председателство беше успешно. Вие трябваше да решите трудни политически въпроси и като цяло се справихте добре. Хората, избрани от Вас за важните нови длъжности в ЕС, вече могат да ги определят без предубедени идеи, тъй като все още са до голяма степен непознати за повечето европейски граждани. И като странична реплика, ако мога така да кажа, най-доброто Ви решение седи вдясно от вас.
<P>
Независимо от това, г-н Райнфелд, не мога да дам на Вашето председателство най-добра оценка. За това има две причини. Първо, Вие засилихте развитието към превръщане на Европейския съвет в един вид "свръхправителство" на ЕС. Обхватът на неговата юрисдикция се увеличава от околна среда до финансова политика. Същевременно Вие затваряте вратата още по-плътно. Това не прилича на прозрачно разискване от представители на народа.
<P>
Втората причина е следната: фактът, че прокарахте СУИФТ през Съвета само часове преди влизането в сила на Договора от Лисабон показва явно пренебрегване на Европейския парламент и следователно липса на уважение към гражданите.
<P>
Въпреки това искам да Ви благодаря за последните шест месеца.
<SPEAKER ID="036" NAME="Carl Schlyter" AFFILIATION="Verts/ALE">
(SV) Г-н председател, шведското председателство функционира добре в практическо и институционално отношение. То беше като добре смазана, ефективна машина - но така и не включи на скорост. Какво стана със социалното законодателство? Работата по законите против дискриминацията е в застой. Предложението за въвеждане на евровинетка за спиране на емисиите от тежки товарни автомобили беше умишлено забавено, както и политиката по отношение на климата. По тези въпроси учените и Европейският парламент се показват като лидери - Съветът се провали.
<P>
Съветът осигури вратичка за горите, морския транспорт и въздухоплаването в преговорите за климата. Къде са парите за развиващите се страни - конкретните 30 млрд. евро, поискани от Парламента? Какво стана с целите за емисиите? Парламентът призова за намаления от 32-40%. Сега чуваме, че документите, по които работи Съветът, разводняват още повече нашите цели за емисиите. Политиката на Съвета по отношение на климата има толкова големи дупки, че може да се сравни само с рибарска мрежа за лов на китове.
<P>
Накрая, искам да спомена "Ватенфал". Спрете делото "Ватенфал". То пречи на работата ни във връзка с изменението на климата. Имате власт над това предприятие. Най-малкото трябва да се уверите, че "Ватенфал" ще си гледа работата и ще престане да поставя под въпрос законодателството на Германия и на ЕС по отношение на околната среда.
<SPEAKER ID="037" NAME="Timothy Kirkhope" AFFILIATION="ECR">
(EN) Г-н председател, преди всичко искам да поздравя шведското правителство за неговото председателство на Съвета. То пое мандата с много тежък дневен ред и успя да постигне много, голяма част от което приветстваме.
<P>
Многократно съм говорил пред Парламента за необходимостта да се вдъхне нов живот на Лисабонската стратегия. Европейският съюз твърде дълго се стремеше към осъществяване на политическа и институционална реформа с такава енергия и решителност, каквито просто не можа да събере за икономическата реформа. И все пак нашата глобална позиция в областта на търговията, относителната ни икономическа тежест и международна конкурентоспособност са в опасност. Затова приветствам инициативата на Комисията "ЕС 2020", вече одобрена и от Европейския съвет, и поздравявам по-специално г-н Барозу за неговата роля в това.
<P>
Бъдещият просперитет и благополучието на нашите граждани зависят от динамична икономика, способна да генерира работни места и благосъстояние, като освобождава творческата енергия на предприемачите и стимулира растежа на успешните предприятия. Част от това икономическо възстановяване ще бъде "озеленяването" на нашите икономики и всички се надяваме, че едно споразумение в Копенхаген тази седмица ще очертае реалистична рамка за справяне с изменението на климата, като същевременно ще улесни икономическия растеж и развитието.
<P>
По отношение на приемането на Програмата от Стокхолм поддържаме принципа, че държавите-членки на Съюза трябва да си сътрудничат повече, за да се борят с проблемите, свързани с имиграцията, трансграничната престъпност и тероризма. Но това са също така области, които засягат основата на националния суверенитет; а защитата на законите и гарантирането на сигурността и защитата на обществеността са сред най-важните задължения на демократичната държава. Затова трябва да балансираме необходимостта от съвместни действия със зачитането на правата на нашите държави-членки. Части от Програмата от Стокхолм просто не успяват да постигнат необходимия баланс. Някои от предложенията просто ще централизират властта, ще доведат до излишни разходи и ще добавят още бюрокрация за много малко добавена стойност. Нашите приоритети трябва да са в посока на годност да се конкурираме, дерегулация, иновация и създаване на работни места. Хората на Европа заслужават нещо повече от това.
<SPEAKER ID="038" NAME="Eva-Britt Svensson" AFFILIATION="GUE/NGL">
(SV) Г-н председател, аз също искам да дам най-високи оценки на шведското председателство за неговите организационни умения. Шведската национална администрация оправда очакванията на всички. За съжаление, не мога да бъда толкова положителна, когато става въпрос за моята политическа оценка.
<P>
Две области конкретно трябва да бъдат подложени на критика. Първо, въпросът за прозрачността и откритостта. Швеция обикновено се разглежда като даваща пример в тази област, но вместо това тя възприе пасивен подход - и това е особено сериозен въпрос, когато залогът е свободата на нашите граждани. Позволете ми да спомена в тази връзка Директивата за съхраняване на данни, пакетът за телекомуникационните компании и тайното Търговско споразумение за борба с фалшифицирането (ACTA). Имаше искания председателството да действа, за да предостави тези документи, което е възможно след изменението от 2001 г. към Регламента за прозрачността, според което обществеността има право на достъп до всички документи, свързани с продължаващи в момента международни преговори. Защо шведското председателство не действа по въпроса?
<P>
Втората област е изменението на климата и според мен начина, по който бедните страни биват измамени от нашето използване на средства за помощ за смекчаване на най-лошите вреди, за които богатият свят е бил и е все още отговорен. Това става въпреки факта, че Конвенцията по изменение на климата, Планът за действие от Бали и Протоколът от Киото заявяват, че финансирането на мерки в областта на климата трябва да бъде ново финансиране. И отново най-уязвимите трябва да плащат сметката за действията на богатите държави. Онези, които нямат чиста вода, заплашените от малария, страдащите от ХИВ и, преди всичко, най-бедните жени и деца на света трябва сега да платят цената. Тази политика е срамен начин на отношение към по-бедните части на света.
<SPEAKER ID="039" NAME="Andreas Mölzer" AFFILIATION="NI">
(DE) Г-н председател, шведското председателство вече приключва - без големи бедствия, но според мен и без някакви изключителни успехи. При всички случаи амбициозната цел да бъде поставена икономическата криза под контрол не можа да бъде постигната. Вложихме милиарди в система, от която печелят малцина, докато обществеността трябва да поеме рисковете и разходите. Неприемливо е трудно заработените пари на европейските данъкоплатци да се окажат в купа от премии на банковите управители.
<P>
Ако вече провеждаме среща на върха по въпросите на климата, според мен е необходимо, най-после, по-вярно отражение на разходите и известна честност в разискването за атомните реактори. Ако търсим решения за опазване на климата, трябва да сложим и край на измамата около сертификатите за емисии.
<P>
В случая с преговорите за СУИФТ шведското председателство според мен позволи донякъде да бъде под диктата на САЩ по отношение разкриването на банкови данни. В резултат от това и от Програмата от Стокхолм гражданите стават все по-лесни за манипулиране и по-прозрачни.
<P>
По отношение на Швеция Турция губи един застъпник за нейното присъединяване. Според мен е време да бъдат спрени преговорите за присъединяване и да се предложи на Турция привилегировано партньорство.
<SPEAKER ID="040" NAME="Werner Langen" AFFILIATION="PPE">
(DE) Г-н председател, преди всичко искам да кажа "благодаря". Въпреки многото проблеми, шведското председателство на Съвета свърши чудесна работа. Швеция е средна по големина страна в Европейския съюз и трябва да разглеждаме това като нещо положително във всяко едно отношение. Искам да благодаря на Вас и на цялото Ваше правителство, г-н Райнфелд. С климата, кризата на финансовия пазар, Договора от Лисабон и новата Комисия Вие трябваше да се справяте с наистина трудни задачи и въпроси. Искам да изтъкна два от проблемите.
<P>
Първият е кризата на финансовия пазар. Фактът, че заедно с Комисията Швеция остана твърда по отношение на усилията за консолидиране на отделните държави-членки, е изключително положителен. Фактът, че не казахте "ние сега ще освободим Гърция от задълженията й в еврозоната" е нещо, което мога само да подкрепя с цялото си сърце.
<P>
Вторият е политиката по отношение на климата. Изслушахме критиките на комунистите и зелените. Те нямат никаква реална отговорност където и да е в Европа. Можем да осъществяваме политика по отношение на климата в стила на Китай или САЩ, като отправяме големи възвания, но не постигаме никакви резултати. Европа е постигнала резултати. Отхвърлям претенцията, че "Грийнпийс" е мерило за политиката на Европа по отношение на климата. Трябва да бъдем реалисти. Тук също шведското председателство изненадващо постигна много добри резултати през своя мандат заедно с Комисията. Искам да изразя искрената си благодарност и за това.
<P>
Що се отнася до темата за Договора от Лисабон: г-н Schulz не е тук в момента. Той каза, че Комисията се влияе от това, че е съставена от заместник-ръководители на европейски партии. Мога само да се изненадам, че председател на политическа група иска да създаде проблем от политическите ангажименти на отделните членове на Комисията. Какъв е смисълът? Мога само да отхвърля този аргумент.
<P>
Накрая, искам да Ви насърча - както направих, когато започнахте мандата - най-после да се присъедините към еврото. Мога ли да кажа "Швеция ante portas", г-н Райнфелд?
<SPEAKER ID="041" NAME="Adrian Severin" AFFILIATION="S&amp;D">
(EN) Г-н председател, което си е право, считам, че шведското председателство може да бъде доволно от постиженията си, и считам, че Швеция може да се гордее с резултатите от шведското председателство. Обаче, както винаги при краткосрочните председателства, когато са добри, ни оставят с горчивото усещане за някак си недовършена работа.
<P>
Затова считам, че най-важният въпрос сега е: как и какво можем още да изградим върху постигнатото от шведското председателство? Първото нещо е приложението на Договора от Лисабон. Един договор никога не е достатъчен за решаване на проблем. Винаги е необходима политическа воля, за да го подсили по подходящ начин, но в този случай считам, че ни е необходимо дори повече от воля. Необходими са ни смелост и въображение - въображение, за да запълним празнините или да разясним неяснотите на договора. Затова се надявам, че като започне с натрупания от него опит, шведското председателство ще остане ангажирано с подкрепа за изграждането на новата институция, създадена от Договора от Лисабон, а именно постоянния - или дългосрочен - председател на Европейския съвет и длъжността на върховен представител към Европейската служба за външна дейност.
<P>
Един от приоритетите на шведското председателство беше, разбира се, управлението на икономическата и финансова криза. Това беше много важно. На този фон бяха наблюдавани две явления, които считам, че са много опасни: първо, изкушението на националния протекционизъм и егоизъм, и второ, икономическите и социални неравенства между държавите-членки и липсата на икономическо, социално и териториално сближаване с Европейския съюз.
<P>
Трябва ли да поставяме под въпрос мъдростта на разширяването? Разбира се, че не. Тези неравенства са съществували и преди, а взаимозависимостта е валидна не само в Съюза, но и глобално. Затова неравенствата бяха в състояние да подкопаят или да застрашат стабилността на целия континент и на Съюза. Затова считам, че разширяването направи възможно новите държави-членки да се справят по-добре с неравенствата вътре в Съюза в полза на всички държави-членки на Съюза.
<P>
Но изводът е следният, и с това ще завърша. Считам, че следващата стъпка е да провеждаме по-смели и по-съществени политики за териториално, икономическо и социално сближаване в Европа - и не по-малко подобни политики - наред със смели реформи, финансови и икономически реформи, които ще ни позволят да не повтаряме кризата, и с политики за възстановяване след кризата. В този контекст последното изявление на Комисията относно икономическата подкрепа за източните държави, както и готовността, изразена от г-н Барозу, да разисква стратегията за 2020 г., трябва да бъдат похвалени.
<SPEAKER ID="042" NAME="Charles Goerens" AFFILIATION="ALDE">
(FR) Г-н председател, аз също искам да изразя моята благодарност към действащото шведско председателство на Европейския съвет, но остава един проблем. В четвъртък Европейският съвет взе решение да предостави 7,2 млрд. евро за финансиране на частичното адаптиране на развиващите се страни към изменението на климата, и толкова по-добре.
<P>
От моя гледна точка тази сума трябва да бъде в добавка към помощта за развитие, която Европейският съюз обеща да увеличи на 0,7% от брутния национален доход до 2015 г. Защо? Да предположим, че 7,2 млрд. евро идват от пакета, който вече е разпределен като официална помощ за развитие; тази сума няма да бъде достатъчна за финансиране на Целите на хилядолетието за развитие. Така ще стане вземаме, за да дадем.
<P>
Очакваме пояснение от Европейския съвет и Комисията по въпроса. Всяка неяснота около допълнителния характер на сумата, обявена от Европейския съвет от 10 и 11 декември, би подкопала доверието към Европейския съюз на конференцията в Копенхаген, която без колебание можем да опишем като решаваща за бъдещето на човечеството.
<P>
(Ръкопляскания)
<SPEAKER ID="043" NAME="Ian Hudghton" AFFILIATION="Verts/ALE">
(EN) Г-н председател, представлявам частта на Европейския свободен алианс от моята група, която включва партиите за независимост на Уелс, Фландрия, Каталония и Шотландия. Стремим се към статут на независимост, за да могат нашите нации да допринасят към заседанията на Европейския съвет и световните събития като конференцията в Копенхаген по изменението на климата.
<P>
Правителството и парламентът на Шотландия приеха най-амбициозния закон относно изменението на климата в света с цели за намаляване на емисиите от 42% до 2020 г. и 80% до 2050 г. Това са цели, които възнамеряваме да постигнем, и въпреки това правителството на Обединеното кралство отказа едно разумно искане шотландски министър да бъде включен в официалната част в Копенхаген. Такова поведение само подчертава факта, че единствено чрез независимост - нормален статут на независимост - Шотландия може да допринесе към международната общност, и се надявам, че много скоро Европейският съвет ще обсъжда вътрешно разширяване на Европейския съюз, на първо място с Шотландия.
<SPEAKER ID="044" NAME="Hans-Peter Martin" AFFILIATION="NI">
(DE) Г-н председател, необходима ни е революция в демокрацията. Фактът, че се възхищавам на толкова много шведски традиции, ме накара да се чувствам още по-разочарован от общата равносметка на дейността им. За съжаление, това не беше председателство на народа, а по-скоро председателство на Съвета, а също така и председателство на големите инвеститори, по-скоро в стила на г-жа Валстрьом, отколкото на г-жа Малмстрьом.
<P>
Г-жо Малмстрьом, помня Ви много добре от времето, когато бяхте член на Парламента. По време на това председателство бяхте съвсем различен човек. Силно се надявам, че когато се върнете, ще продължите от там, до където бяхте стигнали, а именно като вдъхновена от парламентарната система. Защо приехте СУИФТ на такъв късен етап? Защо сега имаме нещо като изпълнителен съвет на равнище ЕС - и това е една от целите на шведите измежду всички хора, известни със своята прозрачност? Моля, използвайте бъдещето си, за да се върнете към корените си.
<SPEAKER ID="045" NAME="János Áder" AFFILIATION="PPE">
(HU) Г-н председател, госпожи и господа, по време на последните два и половина часа на разискването се каза доста много за Копенхаген и преговорите в Копенхаген. Трябва да кажа, че в това отношение шведското председателство не беше съвсем успешно, тъй като в Копенхаген няма представена обща позиция на Европейския съюз. Това не е непременно по вина на шведското председателство, а по-скоро на Европейската комисия. Какво става и защо няма обща позиция? Няма обща позиция по поне два въпроса. Единият от тези въпроси е дали квотите за въглероден диоксид могат да бъдат прехвърляни след 2012 г. и дали могат също да се продават.
<P>
Европейската комисия критикува тази позиция по неразбираем, недалновиден и тесногръд начин. Унгария, Полша, Румъния и други бивши социалистически държави изпълниха своите ангажименти от Киото. Всъщност не само ги изпълниха, но дори ги преизпълниха. Имаме право да продаваме излишните квоти. Комисията обаче още иска да ни отнеме това. С други думи, искат да накажат изпълнението на договора, демонстрирано и от Унгария. Други не успяха да изпълнят ангажиментите си, дори увеличиха вредните си емисии, но никой не иска да ги наказва. След това как можем да очакваме от подписалите да спазват едно ново споразумение, т.е. ако ще има продължение на Киото в Копенхаген?
<P>
Призовавам настоятелно Европейската комисия и, ако той беше тук, бих призовал настоятелно председателя Барозу да промени тесногръдото си отношение, което показва досега, и да заеме позиция, която съответства на действащия понастоящем Протокол от Киото. Искам също така да привлека вниманието Ви към един факт, който не бива да забравяме, а именно, че без новите държави-членки ЕС-15 не би бил в състояние да изпълни ангажимента си за намаляване на емисиите с 8%. Всъщност в такъв случай Европейският съюз би имал много по-лоша и по-слаба позиция за преговори в Копенхаген.
<SPEAKER ID="046" NAME="Catherine Trautmann" AFFILIATION="S&amp;D">
(FR) Г-да председатели, г-н министър, шведското председателство имаше моменти, които можем да опишем като исторически: влизането в сила на Договора от Лисабон, назначенията на първия председател на Европейския съвет и на върховния представител, но също така и конференцията по изменение на климата и назначаването на нова Комисия, както и - позволете ми тази кратка препратка - пакетът за телекомуникационните компании.
<P>
Тези събития породиха надежда. Като се вземе предвид всичко обаче, остават един или два разнородни резултата. Първо, нашият Парламент, след като се е ангажирал с въвеждането на европейски надзор на финансовите пазари, приветства предложенията, направени от групата мъдреци на г-н de Larosière, като решаваща стъпка. Заключенията на Съвета на Екофин от 2 декември обаче са доста под реалистичното ниво на амбицията.
<P>
Тук искам да спомена, че Парламентът със сигурност ще възстанови известен баланс в представените пред него предложения, за да направи финансовите пазари по-силни. Същото важи и за финансовите ангажименти, поети към държавите от юга, за да им се помогне в борбата с изменението на климата. Въпреки че в Копенхаген бедните държави изискват реални ангажименти по отношение на дългосрочното финансиране, Съветът успя да обещае само 7,2 млрд. евро за три години. Наистина, това е само първата крачка, но тя не отговаря на изискванията, още повече че част от това идва от начинание за реструктуриране.
<P>
И накрая, във финансовата област приветстваме желанието да се наложат правила и да се действа принудително по отношение и на надзора, и на данъчното облагане. Отбелязвам по-конкретно в заключенията на Съвета позоваването на световно облагане на финансовите транзакции. Това е нещо, за което ние, социалистите, се надявахме и молихме повече от 10 години. Има още работа за вършене. Търсенето на нови финансови ресурси за подкрепа на заетостта, солидарността в и извън Европа и финансиране на борбата срещу изменението на климата са основни предизвикателства. Тъй като скоро ще бъде Коледа, приканвам Съвета да ни даде решение за собствени ресурси в идните години.
<SPEAKER ID="047" NAME="Olle Schmidt" AFFILIATION="ALDE">
(SV) Г-н председател, доста странно е да се чуят някои от роптаещите - включително някои от моите колеги шведи - да критикуват шведското председателство. С какво сравнява Carl Schlyter председателството? С Чешката република или с някое друго голямо председателство?
<P>
Нито пък някой може да очаква добри оценки от г-н Borghezio. Всъщност получаването на лоша оценка от г-н Borghezio е добър резултат.
<P>
Направено е много. Договорът от Лисабон влезе в сила. Двете най-високи длъжности в ЕС са заети. Редица важни предложения бяха прокарани с много трудности: Програмата от Стокхолм, бъдещият финансов надзор и особено телекомуникационният пакет. Срещата на върха по въпросите на климата в Копенхаген също може да се придвижи в правилна посока, ако ние в Европейския парламент го искаме.
<P>
Откъм страната на минусите ще спомена неуспеха в реализирането на мобилността на пациентите. Това означава продължаваща правна несигурност и излишни страдания за хората, очакващи лечение.
<P>
Като цяло обаче заслугата е на министър-председателя Райнфелд, на г-жа Малмстрьом, министъра по европейските въпроси и на всички останали членове на екипа на председателството. Всички Вие заслужавате Честита Нова година!
<SPEAKER ID="048" NAME="Judith Sargentini" AFFILIATION="Verts/ALE">
(NL) Г-н председател, г-н Райнфелд, има една сериозно петно върху Вашето председателство и това е решението във връзка със СУИФТ. Договорът от Лисабон влезе в сила на 1 декември, а на 30 ноември Вие и Вашите колеги държавни и правителствени ръководители избързахте със споразумение, с което давате наша банкова информация на САЩ. Ако това е индикация за бъдещото развитие на Програмата от Стокхолм - програма, предназначена да гарантира нашите граждански права, сигурност и свобода - то впечатлението ми е, че реализирането й наистина наклонява везните и заплашва свободата и гражданските права.
<P>
Това е петно върху Вашето председателство. Мисля също така, че то петни влизането в сила на Договора от Лисабон, който дава на Европейския парламент повече права. Ще съм доволна на Вашето уверение, че в бъдеще ще покажете повече уважение към гражданските права, гражданите и Парламента.
<SPEAKER ID="049" NAME="Zoltán Balczó" AFFILIATION="NI">
(HU) Г-н председател, искаме да оценим резултатите от шведското председателство ретроспективно, в перспектива от 10-20 години. Най-важното събитие, което ще се споменава, ще бъде влизането в сила на Договора от Лисабон. Този Договор създава правната рамка за свръхдържава, в която животът на 500 милиона души се контролира от централна точка, като националните държави отмират. Пътят, който ни води към това, беше антидемократичен. Три референдума отхвърлиха концепцията, докато наложеният втори ирландски референдум и придобиването на подписа на Вацлав Клаус не създадоха възможност за осъществяването й. По-голямата част от населението на Европа отхвърли тази концепция и иска да се придържа към националната държава. Ето защо съм убеден, че историята ще представи този период като осуетен опит за създаване на империя.
<SPEAKER ID="050" NAME="Othmar Karas" AFFILIATION="PPE">
(DE) Г-н председател, г-н действащ председател на Съвета, госпожи и господа, в разискванията за председателството на Съвета често говорим така, като че ли председателството е Европейският съюз. Председателството на Съвета не е ЕС, то е важен ръководител на европейска институция. Затова бих помолил всички да бъдат малко по-справедливи и по-спокойни.
<P>
Председателството на Съвета свърши добра работа през изминалите шест месеца. То помогна да се отвори нова глава в историята на успеха на Европейския съюз. Но никой от нас не иска Европа на правителствата. Работим за Европа на гражданите и за по-голямо сътрудничество между институциите и различните части на Европейския съюз. Всеки от нас е част от Европейския съюз.
<P>
Институционалното разискване приключи, новите длъжности са заети и по няколко важни точки Съветът зае позиция, която ще ни позволи да продължим да работим. Да погледнем към бъдещето. Някой каза, че имаме сериозен проблем, защото Договорът от Лисабон все още не е взел предвид методите на работа на Съвета. Съветът има повече възможности да повлияе на Европейския парламент и комисиите на Европейския парламент, отколкото Европейският парламент да повлияе на работните групи и на заседанията на Съвета. В това отношение също искаме равнопоставено отношение на двете институции, тъй като имаме равнопоставен статут като законодатели.
<P>
Да, беше грешка - можем да спорим за съдържанието - да се прокара СУИФТ преди промяната в правомощията на Парламента по процедурата на съвместно вземане на решение един ден по-късно. Решението за надзора на финансовия пазар още не е финализирано. Необходимо е да направим подобрения, необходима ни е изпълнителна власт, необходим ни е повече европейски надзор, когато става въпрос за трансгранични институции, и трябва да постигнем по-добра координация между държавите-членки, Комисията и Европейската централна банка в Базелския комитет, тъй като в противен случай ще бъде създадена паралелна структура.
<SPEAKER ID="051" NAME="Juan Fernando López Aguilar" AFFILIATION="S&amp;D">
(ES) Г-н председател, искам да поздравя шведското председателство за неговата работа, особено в зачитане областта на свобода, сигурност и правосъдие.
<P>
Влизането в сила на Договора от Лисабон представлява качествена стъпка и изисква следващите председателства - испанско, белгийско и унгарско - да продължат при изготвяне на плана за действие промените, започнати от шведското председателство с Програмата от Стокхолм.
<P>
В контекста на сътрудничеството, което се изисква съгласно Договора от Лисабон между Европейската комисия, Съвета, Парламента и националните парламенти на държавите-членки (член 17 от Договора за Европейския съюз и член 295 от Договора за функционирането на Европейския съюз), искам да привлека вниманието към значението на три точки, които бяха подчертани от шведското председателство.
<P>
Първата е свързана с неяснотата около координатора на дейностите за борба с тероризма и незаконния трафик на хора и степента, до която това длъжностно лице зависи от Комисията, и обратно, е обект на контрол от страна на Европейския парламент.
<P>
Втората е външното измерение на основните права, което сега ще представлява профилно измерение на европейската политика. И независимо че има член на Комисията, отговарящ за основните права и правосъдието, Европейският съюз има и Служба за външна дейност, която трябва да се ангажира с правата на човека и решително участие в защитата на основните права.
<P>
Третата е свързана с Шенгенската зона за свободно движение на лица. Считаме, че фактът, че се отдава значение на оценяването и наблюдението на Европейския пакт за имиграцията и убежището и на политиката за контрол на външните граници (убежище, имиграция и предотвратяване на организирана престъпност), ще доведе до успех в създаването на тази област на свободно движение на лица и права на човека, като с това ще се завърши вътрешният пазар и реализирането на нашия европейски проект.
<SPEAKER ID="052" NAME="Lena Ek" AFFILIATION="ALDE">
(SV) Г-н председател, изграждането на мостове никога не е лесно. Особено трудно е, когато трябва да преведем 27 държави-членки и 500 милиона души през тези мостове, с което ще извършим прехода от стария ЕС към по-отворен, по-прозрачен и по-демократичен ЕС съгласно новия Договор от Лисабон с Европейски парламент, който сега има много по-голямо влияние.
<P>
Тази есен трябваше да се борим и с криза в областта на климата, и с криза в областта на работните места. Въпреки това шведското председателство успя да въведе няколко невероятно важни законодателни акта относно енергийната ефективност. Особено съм доволна, че ЕС вече въведе енергийно етикетиране на домакинските уреди. Други примери за въведено законодателство включват изискванията за енергийна ефективност на сградите и екологичното етикетиране на автомобилни гуми.
<P>
Накрая искам да благодаря на правителството за неговото ефективно, последователно председателство. Искам специално да изразя почитта си към посланика на ЕС Ulrika Barklund Larsson, която ни напусна внезапно тази есен. Тя свърши чудесна работа и много ни липсва.
<P>
Сега остава само да се приключи конференцията за климата в Копенхаген - последната и най-важна задача, с най-голям дългосрочен ефект. Успех!
<SPEAKER ID="053" NAME="Mario Mauro" AFFILIATION="PPE">
(IT) Г-н председател, г-н Райнфелд, госпожи и господа, има редица точки от заключенията на последния Европейски съвет, с които трябва да можем да се съгласим и които можем да опишем като насърчителни за близкото бъдеще.
<P>
Първо, имиграцията: беше подчертана необходимостта да се направи достъпът до територията на Европейския съюз по-ефективен с оглед гарантиране на безопасността на неговите граждани. За да направим това, ни е необходима интеграционна политика. С други думи, необходимо е да установим правилно равновесие между потребностите на държавите-членки и човешката драма, производствения потенциал на мигрантите.
<P>
Стана въпрос за Европа на отговорности и солидарност, когато се говори за имиграция и убежище. В този смисъл съм обнадежден от начина, по който Съветът подчерта неотложната нужда да се борим с незаконната имиграция, като започнем от пограничните държави-членки, особено тези на юг. Това означава споделяне на ресурси и проблеми. За съжаление, този аспект твърде често бива засенчен от егоизъм и липса на смелост.
<P>
Вторият аспект, който считам за приоритетен в тези времена на икономическа криза, когато още не можем да видим светлината в края на тунела, е рестартирането на Лисабонската стратегия. Трябва да можем да се върнем към конкуренцията с нововъзникващите сили на финансово и търговско равнище колкото е възможно по-скоро: само технологични проучвания и информационни системи ще ни позволят тази стъпка, която е жизнено важна за нас и преди всичко за новите поколения.
<P>
Със задоволство отбелязвам, че новият метод, използван от Съвета, цели да укрепи връзката между националните мерки и мерките в Европейския съюз и да засили националното участие чрез по-активно включване на ръководството и работниците, на регионалните и местни органи, което може да бъде обобщено с една дума: субсидиарност.
<P>
Все още чувствам, че можем да направим повече в тази насока: семейството, хората и междинните групи трябва да бъдат в центъра на икономическото възстановяване на Европа. Само хората, всъщност само мъжете и жените притежават първоначалната динамика, която може да задейства отново много сектори на нашия социален живот, който сега е преклонил глава пред песимизма, който твърде често идва от институциите.
<SPEAKER ID="054" NAME="Ivari Padar" AFFILIATION="S&amp;D">
(ET) Г-н председател, първо искам да похваля председателя за одобрението на Стратегията за Балтийско море, която определено е много важна за моята родна страна. Искам обаче да говоря малко по-дълго по три точки относно темата за финансите.
<P>
Първо, искам да изразя благодарност за положените усилия за регулиране на трансевропейската финансова система, а също така да призова Европейския парламент, от своя страна, да окаже максимална подкрепа за това.
<P>
Второ, за да контролират финансовата криза, Европейският съюз и неговите държави-членки приложиха голям брой изключителни мерки, което е много положително. Вече може да се види стабилизиране на икономиката. Същевременно съм съгласен със Съвета, че положението още не е достатъчно сигурно, за да се откажем от мерките за подкрепа. Последствието от кризата за мен определено е фактът, че банките са необходими и услугите, които те предлагат, са необходими. Затова не е необходимо да стигаме до крайности в наказването им, но банковата дейност трябва да се основава на това, което става в реалната икономика, а не на междубанковия виртуален пазар, което беше основната причина за неотдавнашната криза. Едновременно с това трябва да разгледаме и плащането на премиите на банкерите, въпрос, който стана особено важна тема в Естония.
<P>
Трето, във връзка с това подкрепям призивите на Международния валутен фонд да се помисли за въвеждане на такса върху световните финансови транзакции - данък на Тобин - за да се върнат парите обратно на обществото във време на подем. Подкрепям необходимостта от подновяване на икономическите и социални споразумения между финансовите институции и обществото, на което те служат, и за увеличаване на ползите за обществото в добри времена и предпазването му от опасности.
<SPEAKER ID="055" NAME="Paulo Rangel" AFFILIATION="PPE">
(PT) Г-н председател, искам да започна, като поздравя шведското председателство по-специално министър-председателя Райнфелд, от името на групата на Европейската народна партия (Християндемократи) и от името на португалската делегация в групата PPE.
<P>
Нашата присъда за шведското председателство е, че то беше почти пълен успех, основно в четири фундаментални области. Първо, в институционалната област приносът на шведското председателство за влизането в сила на Договора от Лисабон, за много успешния избор на председател на Комисията и за всичко, свързано с ратификацията, беше изключително професионален и на нивото, което очакваме за най-добра практика в Европейския съюз. Разбира се, за държава като Португалия, която изигра решаваща роля за приемането на Договора от Лисабон, приносът на шведското председателство беше безценен.
<P>
Втората ми точка е дневният ред за климата, където, разбира се, усилията на Комисията също бяха изключително важни. Моето мнение и това на много от колегите ми в групата PPE е, че в областта на изменението на климата дейността на Европейския съюз е най-успешна. Той е начело в глобалната борба и това се дължи и на усилията на шведското председателство, и по-специално на председателството на Комисията. Считаме, че резултатите също са много положителни.
<P>
Третата ми точка е финансовото регулиране. Особено при последния Съвет беше направена крачка напред, която считаме за решителна и която може да окаже голямо въздействие за излизане от кризата. Затова искам също така да предам нашите поздравления за постигането на споразумение в тази област. Накрая искам да спомена една област, която е много важна лично за мен: Програмата от Стокхолм, а по този начин и областта на свобода, сигурност и правосъдие. Проследих и процеса в Тампере, и впоследствие по-конкретно процеса в Хага. Считам, че Програмата от Стокхолм е абсолютно важна и искам да поздравя шведското председателство и министър-председателя Райнфелд за нея.
<SPEAKER ID="056" NAME="Marietta Giannakou" AFFILIATION="PPE">
(EL) Г-н председател, резултатите от шведското председателство са наистина положителни. Те съвпадат с влизането в сила на Договора от Лисабон, който отбелязва края на междуправителственото управление, което ни причиняваше проблеми в продължение на толкова много години, и упражняването на по-интегрирана и единна политика.
<P>
Шведското председателство се характеризира и със създаването на Програмата от Стокхолм и решенията, взети по време на финансовата криза, които са наистина важни, повратни точки за по-нататъшното развитие на това начинание.
<P>
Същевременно избирането на председател на Европейската комисия и извършените назначения, всичките от огромно значение за развитието на начинанието, с което се заемаме чрез Договора от Лисабон, са особено важни и интересни за Европейския парламент, като са положителни и съществени елементи.
<P>
Европейският парламент поема нова роля като законодателен орган наред с Европейския съвет. Това отбелязва ново развитие, в което всички трябва да положим повече и по-единни усилия.
<SPEAKER ID="057" NAME="Agustín Díaz de Mera García Consuegra" AFFILIATION="PPE">
(ES) Г-н председател, поздравявам шведското председателство за похвалното му ръководство през последните шест месеца.
<P>
По отношение на Програмата от Стокхолм бих подчертал факта, че тя се опитва да даде тласък на отдавна желаната обща имиграционна политика. На някои важни въпроси обаче е придаден второстепенен статут.
<P>
В Европейския съюз през 2008 г. е имало 515 терористични нападения в 11 държави-членки. Затова борбата с тероризма и защитата на жертвите трябва да бъдат включени сред приоритетите на нашия политически дневен ред и трябва да представляват отделна, конкретна част на Програмата от Стокхолм.
<P>
Второ, осем милиона нередовни имигранти живеят в зона на свобода, сигурност и правосъдие. В това отношение трябва да засилим политиките за развитие и сътрудничество с държавите на произход и транзитно преминаване. Европейският съюз трябва да подкрепи сключването на споразумения за репатриране и връщане с държави като Мароко, Алжир и Либия. Бъдещият план за действие на Програмата от Стокхолм, който ще бъде представен в средата на юни 2010 г., трябва да вземе предвид тези аспекти.
<SPEAKER ID="058" NAME="Andrzej Grzyb" AFFILIATION="PPE">
(PL) Аз също искам да се присъединя към изразяването на благодарност, отправяно към шведското председателство и към г-н Райнфелд лично за неговата ефективност, а също така и за отличния начин, по който реализира приоритетите на председателството.
<P>
Разбира се, важното за гражданите на Европейския съюз по-специално са действията за намаляване на ефектите от икономическата и финансова криза. Това е свързано с подкрепа за бизнес сектора, за да бъдат възстановени работни места и да бъдат създадени условия за малките и средните предприятия да се развиват, както и да бъдат премахнати причините за кризата, особено на финансовите пазари, за да не се повтарят в бъдеще. Струва ми се, че европейският надзор в тази област е недостатъчен и че ние тук също трябва да окажем влияние като демократично избрана институция върху етичните стандарти, следвани от онези, които упражняват надзор върху банки и финансови институции.
<P>
По отношение на срещата на върха в Копенхаген изцяло одобрявам позицията, заявена от г-н Барозу. Тук наистина съществува необходимост от партньорство от страна на други важни икономически участници, за да може наистина да бъдат постигнати ефекти от срещата на върха.
<SPEAKER ID="059" NAME="Silvia-Adriana Ţicău" AFFILIATION="S&amp;D">
(RO) Аз бях докладчик по Директивата за енергийните характеристики на сградите, за която преговарях на второ четене с шведското председателство на Съвета на Европейския съюз. Това е изключително важен доклад за бъдещето на Европейския съюз и борбата срещу изменението на климата. Той е важен и за конференцията в Копенхаген, но особено за 2,7 милиона работни места, които могат да бъдат създадени в този сектор до 2020 г.
<P>
По отношение на комитологията, съгласно Договора от Лисабон започнаха преговори за институционално споразумение за правомощията и процедурите, делегирани от Комисията. Като се има предвид, че Договорът от Лисабон създава нова основа и за политика по отношение на изменението на климата, и за обща енергийна политика, аз се надявам, а също така и го очакваме от Европейската комисия, г-н Барозу, че Вие ще ни представите програма за работа за следващите пет години, така че членовете на Комисията, които изслушваме, да могат да отговорят и на тези предизвикателства.
<P>
Като последна точка искам да спомена вдигането на бариерите пред свободното движение на работна ръка в случая с работници от новите държави-членки, което трябва да е последно действие от страна на шведското председателство.
<SPEAKER ID="060" NAME="Председател">
Трябва да се извиня на г-н Balčytis и г-н Luhan: не мога да изпълня искането им, защото вече имаме множество други оратори и нямаме достатъчно време, за да се изкажат всички. Ще трябва да си запазят възможността за друг път. Извинявам се още веднъж.
<SPEAKER ID="061" NAME="Ivo Vajgl" AFFILIATION="ALDE">
(SL) Искам да поздравя шведското председателство за това, че ръководи Европейския съюз справедливо и отговорно по време, както казахте, на институционални промени и икономическа и финансова криза. Вие обаче може би пропуснахте възможността през този период да подкрепите по-широко европейско обсъждане на социално-икономически модел, различен от онзи, който ни доведе до кризата. Швеция знае много повече за това от някои други страни.
<P>
Вие изпитахте също така горчивата реализация на ограниченията на Европейския съюз, когато става въпрос за единство на действията, особено по времето, когато избирахме ръководство на ЕС. Установихте нови стандарти в областта на външната политика, в Близкия изток например, и аз Ви поздравявам за това постижение. Благодаря Ви също за вниманието, което отделихте на разширяването на Европейския съюз и за решаването, заедно с Комисията, на някои недовършени въпроси, които пречеха на този процес. Много добре свършена работа.
<SPEAKER ID="062" NAME="Jean-Pierre Audy" AFFILIATION="PPE">
(FR) Г-н председател, г-н Барозу, г-н Райнфелд, искам да знам Вашето мнение, г-н Райнфелд, относно заключенията на тройката, тъй като държавните и правителствени ръководители решиха да създадат тази концепция за тройката, за да дадат известно чувство за приемственост на председателството. Освен това, тъй като Вие приключвате тройката между Френската република, Чешката република и Кралство Швеция, какво е Вашето мнение за този инструмент и какво заключение си вадите от него?
<SPEAKER ID="063" NAME="Mirosław Piotrowski" AFFILIATION="ECR">
(PL) Г-н председател, срещаме се тук в Парламента на всеки шест месеца, за да обобщим постиженията на друга страна, когато тя приключва своето ръководство на Европейския съюз.
<P>
Шведското председателство ще влезе в историята, защото през неговия мандат беше прокарана евроконституцията, за която някои агитираха в продължение на почти 10 години и която в сегашната си форма е известна като Договора от Лисабон. Това беше направено против волята на много нации. Резултатите от референдумите във Франция, Нидерландия и Ирландия бяха демонстративно пренебрегнати. Беше въведен принципът на недостиг на демокрация, който позволява контрол отгоре, привидно за да подобри административните механизми на ЕС. Първите промени, свързани с избора на хора за новите длъжности в Съюза, засега предизвикаха организационен хаос и породиха всеобщо забавление в Европа и по целия свят. Шведското председателство всъщност оставя Европейския съюз в състояние на несигурност и хаос.
<SPEAKER ID="064" NAME="Anna Maria Corazza Bildt" AFFILIATION="PPE">
(EN) Г-н председател, искам да поздравя шведското председателство за визията за Европа, която се съсредоточава върху гражданите, заложена в Програмата от Стокхолм. Не бихме могли да подчертаем достатъчно историческото значение на това най-после да имаме визия, която отговаря на загрижеността на нашите граждани за сигурността и същевременно зачита правата на личността. Най-после можем да преминем напред към Европа за гражданите, на гражданите.
<P>
Искам също така да приветствам Службата за подкрепа в областта на убежището, която е важна и конкретна стъпка към решаване на грижите на страните, които искат да се борят с незаконната имиграция, като същевременно осигурява по-хуманна миграционна политика. Програмата от Стокхолм ще остане с нас пет години и се надявам, че можем да преминем към реализирането й. Благодаря на шведското председателство. Вашата следа ще остане с нас пет години.
<SPEAKER ID="065" NAME="Csaba Sándor Tabajdi" AFFILIATION="S&amp;D">
(HU) Шведското председателство свърши отлична работа и искам да поздравя за това министър-председателя. Завършването на ратификацията на Договора от Лисабон реши жалката и срамна миникриза с участието на чешкия президент Клаус. Тази ситуация възникна в резултат на политическата грешка, направена в процеса на разширяването, когато Европейският съюз не обяви по-рано, че 13-те дискриминационни декрети "Бенеш" са морално несъстоятелни. Второто главно събитие е, че ЕС успя да формира единна позиция за преговорите по изменението на климата. САЩ и Китай все още не са разбрали този факт, но Европейският съюз ясно разбира, че бъдещето принадлежи на онзи, който сега води по пътя на зеленото икономическо развитие. Нека не забравяме, че единствената причина, поради която ЕС можа да постигне целите си, беше, че новите държавите-членки намалиха значително емисиите си. Накрая, третото важно събитие беше започването на преговори за присъединяване със Сърбия, а на Сърбия, Македония и Черна гора беше предоставен безвизов режим за пътувания. Искам да благодаря на шведското председателство за създаването на отлична възможност за тройното испано-белгийско-унгарско председателство.
<SPEAKER ID="066" NAME="Rachida Dati" AFFILIATION="PPE">
(FR) Г-н председател, г-н Барозу, г-н Райнфелд, преди всичко искам да поздравя шведското председателство за шестте месеца неотклонна и много амбициозна работа, особено за осигуряването, наред с държавните и правителствени ръководители и в рамките на Г-20, на обща и амбициозна позиция по въпросите на финансовото регулиране.
<P>
Когато става въпрос за конференцията в Копенхаген също виждаме, че Европейският съюз има амбициозна, много висока, много инициативна и обща позиция. Затова искам да подкрепя неговите позиции и решения. Европа беше движещата сила зад предлагането, преговорите и сключването на важни споразумения във връзка с финансовата криза, която засяга цяла Европа.
<P>
Европейският съвет също даде своето мнение, миналата седмица, за новата структура на финансовия надзор и са започнати преговори с Европейския парламент, тъй като отсега нататък отговорността за наблюдението на прилагането на решенията от Питсбърг ще се споделя и от Европейския парламент.
<P>
Финансовата криза разкри слабите места в нашата система за финансов надзор. Идеята беше да се осигури по-добра координация, но също така и да се подновят и засилят правомощията на европейските органи; това са неотложни изисквания.
<P>
Надявам се - и тук се обръщам към Комисията - че ще останем бдителни и ще поддържаме това ниво на амбиция, когато прилагаме нашите решения.
<SPEAKER ID="067" NAME="Diane Dodds" AFFILIATION="NI">
(EN) Г-н председател, тази сутрин исках да изразя изключителното си разочарование, от името на риболовната промишленост на Северна Ирландия, от наложеното още едно ограничение на промишлеността. Обявеното снощи от Съвета намаление с 9% на разрешения улов на лангустини в зона 7A е тежък удар за риболовната промишленост в Северна Ирландия.
<P>
Това е крехък отрасъл, предвид програмата за възстановяване на запасите от треска и поради намаляване на дните в открито море. Това е отрасъл, който трябваше да разчита на лангустините. Това намаление с 9% ще бъде унищожително и е особено унизително, тъй като тази година науката би трябвало да позволи на Комисията да промени политиката.
<P>
Считам, че приоритет за испанците по време на следващия мандат трябва да бъде реформа в общата политика в областта на рибарството и решения като това да се вземат на регионално равнище от местни, отговорни хора, а не от брюкселски бюрократи.
<SPEAKER ID="068" NAME="Czesław Adam Siekierski" AFFILIATION="PPE">
(PL) По време на шведското председателство в Съюза се случиха много добри неща, разбира се, в труден период на криза и очаквания във връзка с приемането на Договора от Лисабон. Аз обаче не споделям мнението, че имаме различен Съюз или нов Съюз. Мисля, че имаме най-вече обновен Съюз. Всъщност общите разпоредби на Договора трябва да бъдат допълнени не само с подробно съдържание, но и с конкретни практически решения. Важно е да се поясни разделението на правомощията между ключовите длъжности и как се установяват отношения между институциите на ЕС, включително новата роля на Европейския парламент.
<P>
Опасенията ми са породени от възможни ограничения на функцията на ротационното председателство, поемано последователно от държави-членки. Тази роля на лидер е нещо, за което държавите-членки се готвят и изпълняват с голяма решителност. Ако, наред с постоянния председател на Европейския съвет, тук не изнася доклади и лидер на страната, която в момента е поела ръководството, Съюзът ще бъде непълен и ще загуби част от многообразието си. Държавите, които поемат ръководството, трябва да продължат творчески да вдъхновяват нови действия, а постоянният председател на Европейския съвет трябва да осигури координация, приемственост и сплотеност на работата на Съюза.
<SPEAKER ID="070" NAME="Фредрик Райнфелд" LANGUAGE="EN">
Г-н председател, към края на настоящото разискване се приближаваме и към края на последното председателство на ротационен принцип, както беше споменато. Скоро Жозе Мануел Барозу и аз ще заминем за Копенхаген, така че само един коментар относно финансовите ресурси, защото считам, че това ще бъде в центъра на обсъжданията, които ни предстоят с развиващите се страни.
<P>
Имахме възможност да представим цифри - 2,4 млрд. евро годишно - между 2010 г. и 2012 г. За нас беше важно да кажем, че това е предназначено за тези години, специално от 2010 г. до 2012 г., и ще бъде на разположение и за подкрепа, когато става въпрос за опазване на климата.
<P>
Дискусията за постигане на Целите на хилядолетието за развитие е важна. Искам да изтъкна, че държавите-членки са се съгласили да се ангажираме с колективно отпускане на 0,56% от БНД на ЕС до 2010 г., т.е. още от следващата година, и да достигнем до процентното равнище на ООН от 0,7% през 2015 г., когато става въпрос за официална помощ за развитие.
<P>
Това до голяма степен е в ръцете на държавите-членки. За да изтъкнем очевидното, доста много от държавите-членки днес са под тези цифри. Швеция е в един изключителен клуб, почти сама с 1% от БНД, когато става въпрос за помощ за развитие. Това също трябва да се помни, когато обсъждаме тези равнища: че има различия между страните.
<P>
Оставихме държавите-членки доброволно да дадат ресурсите, които можеха да дадат. Много съм доволен да съобщя, че всичките 27 държави-членки дадоха принос за тези ресурси за бърз старт. В някои случаи вноските бяха много малки, но европейският глас се чу, в смисъл че всички наистина дадоха принос.
<P>
Благодаря ви отново за сътрудничеството, което имахме с Парламента. Това е четвърти път по време на шведското председателство, когато аз, като министър-председател, се изказвам пред Парламента. С това дори не мога да се доближа до броя на срещите на Сесилия Малмстрьом с Парламента, защото тя е била тук 25 пъти, за да разговаря с вас. Като цяло председателството се е изказвало пред Парламента в пленарни заседания в 43 случая по време на нашия мандат и сме участвали в комисии в 44 различни случая.
<P>
Това също е важно, когато става въпрос за дискусии относно прозрачност и добро сътрудничество между институциите. Знаем колко е важно да имаме добри взаимоотношения с Европейския парламент. Готвихме се да присъстваме, да бъдем тук, да можем да отговаряме на въпроси и ви благодарим за това много добро сътрудничество.
<SPEAKER ID="071" NAME="Председател">
Г-н министър-председател, след две седмици Вашето председателство на Европейския съюз ще приключи. Благодаря Ви за Вашата активност и енергия. Това не беше лесно председателство; знаете това. Както чухме от членовете на Парламента и от многото изразени мнения, това е успешно председателство. Искам да Ви благодаря лично, а всъщност и на цялото шведско правителство. За пръв път в историята преживяхме през изминалите няколко седмици нови отношения в резултат от Договора от Лисабон.
<P>
Много Ви благодаря. Ще запомним Вашето председателство.
<SPEAKER ID="072" NAME="Жозе Мануел Барозу" LANGUAGE="EN">
Г-н председател, искам само да отговоря на някои от конкретните въпроси на членове на Парламента, които са все още тук.
<P>
Например г-н Severin говори за икономическо, социално и териториално сближаване и аз искам да подчертая казаното от него. Всъщност по време на първата размяна на виждания, която проведохме в Европейския съвет относно бъдещата стратегия на Европейския съюз за 2020 г., беше постигнато съгласие (виж точка 18 от заключенията), че трябва да бъдат положени всички усилия за осигуряване на икономическо, социално и териториално сближаване, както и за равенство между половете. Считам, че е важно да имаме това от началото на обсъждането за стратегията на Европейския съюз за 2020 г. Разбира се, ударението пада върху конкурентоспособността и необходимостта да се справим с глобалните предизвикателства, пред които сме изправени сега, но трябва да правим това едновременно с подпомагане на икономическото, социално и териториално сближаване в Европейския съюз. Това ще бъде много важно не само за дефинирането на тази стратегия, но и за следващите финансови перспективи.
<P>
Беше повдигнат друг конкретен въпрос във връзка с европейските надзорни органи, а именно от г-н Karas и също така от г-жа Dati. Нека бъдем наясно по този въпрос. Ние приветстваме факта, че Европейският съвет успя да постигне единодушно съгласие. Честно казано, преди известно време би било немислимо всички държави-членки да се съгласят по текст за финансов надзор на европейско равнище. Казвайки това, като уважавам деликатния характер на някои от въпросите, разгледани в нашите предложения, считам, че текстът на Комисията беше разводнен твърде много. В своето предложение Комисията беше предвидила обикновена и работеща данъчна предпазна клауза, именно защото това е много чувствителна материя. Както и да е, съжалявам за премахването на предложените правомощия на органите да вземат решения директно по отношение на отделни финансови институции в два от трите случая, предложени от Комисията.
<P>
Съжалявам за факта, че въпросът за спешните кризисни ситуации беше политизиран, като се предостави на Съвета отговорността да обявява съществуването на спешна кризисна ситуация, и съжалявам също, че потенциалният обхват на прекия надзор на европейските надзорни органи беше ограничен само до агенциите за кредитен рейтинг. Надявам се, че Европейският парламент ще засили и ребалансира разпоредбите в тези области на следващата фаза от преговорите.
<P>
И по въпроса за Копенхаген позволете ми да поясня: беше много важно, че Европейският съвет потвърди предишните ангажименти като каза, че сме готови да преминем към 30% намаляване до 2020 г., в сравнение с равнищата от 1990 г., при условие че други развити страни се ангажират със сравними намаления на емисиите и че развиващите се страни дадат адекватен принос в съответствие с техните отговорности и съответните възможности.
<P>
Ще продължим да преценяваме плановете за смекчаване от други държави и ще вземем това решение в подходящото време в Копенхаген. Всъщност по време на Европейския съвет споменах възможността за известна промяна в нашето предложение, а именно за възможността да изградим някои насоки за след 2020 г. Обсъждането не е само за 2020 г.; то е и за след 2020 г. Затова трябва да имаме известна гъвкавост по отношение на насоките, които можем да определим за след 2020 г. В този дух отиваме в Копенхаген не само за да постигнем най-амбициозното споразумение, но и да имаме наистина световно споразумение.
<SPEAKER ID="073" NAME="Председател">
Г-н председател Барозу, отново Ви благодаря. Искам да благодаря на министър-председателя Райнфелд, на министър Малмстрьом, бивш член на Европейския парламент, и на цялото шведско правителство за тяхното много активно сътрудничество с Европейския парламент.
<P>
С това разискването приключи.
<P>
Писмени изявления (член 149)
<SPEAKER ID="074" NAME="Vilija Blinkevičiūt " LANGUAGE="LT">
Искам да поздравя шведското председателство за конструктивното и ефективно реализиране на целите от неговата програма. Швеция положи значителни усилия за осигуряване на влизането в сила на Договора от Лисабон на 1 декември тази година и това означава, че Европейският съюз ще стане по-демократичен, по-ефективен и по-прозрачен. Сигурна съм, че Договорът ще подобри приемствеността и ще засили ролята на ЕС на международната сцена.
<P>
Стратегията на ЕС за региона на Балтийско море беше одобрена по време на шведското председателство. Доволна съм, че е разпределена финансова подкрепа за реализирането на Стратегията на ЕС за региона на Балтийско море. Като литовка познавам твърде добре предизвикателствата, пред които е изправен регионът на Балтийско море днес. Едно от тях е как най-добре да се реши неотложният и сериозен проблем за опазване на околната среда на Балтийско море. Друго е как да бъде превърнат регионът на Балтийско море в по-мощен двигател за икономически растеж и развитие.
<P>
Днес вече можем да намерим предварителни отговори на тези въпроси в Стратегията на ЕС за региона на Балтийско море, приета по време на шведското председателство. Това е първият от няколко европейски планове за макрорегионално развитие, чрез който се надяваме да подобрим околната среда на региона и да засилим неговата конкурентоспособност. Стратегията на Програмата от Стокхолм е един от най-важните приоритети, постигнати от Швеция. Тази петгодишна програма ще създаде условия за по-нататъшно развитие на зона на свобода, сигурност и правосъдие.
<SPEAKER ID="999" NAME="José Manuel Fernandes  " LANGUAGE="PT">
Шестте месеца на шведското председателство под ръководството на министър-председателя Райнфелд са голям успех с очевидни отлични постижения.
<P>
Шведското председателство изигра решаваща роля за влизането в сила на Договора от Лисабон. По този начин то приключи почти десетилетие на разисквания и институционален застой и отвори вратата за нови възможности за Европейския съюз.
<P>
Борбата с изменението на климата е тема, която винаги е била начело в неговия дневен ред. ЕС е лидер в тази област, което е показано от неговото амбициозно предложение да намали емисиите с 80% и 95% до 2050 г. То постигна и споразумение за предоставяне на 7,2 млрд. евро във фондове за развиващите се страни за следващите три години.
<P>
Шведското председателство се изправи пред икономическата криза и финансовия смут с разумни, реалистични мерки. Изправен пред най-тежката финансова криза от 30-те години насам, ЕС бързо прие специални мерки за подкрепа. Работата за "предотвратяване" на по-нататъшни кризи също беше проведена чрез нова структура за финансов надзор.
<P>
Шведското председателство помогна да бъде преодоляна кризата и направи Европа по-силна, с което й позволи да продължава да изгражда път на мир, успех и съвременност.
<SPEAKER ID="075" NAME="Ilda Figueiredo  " LANGUAGE="PT">
Факт е, че по време на шведското председателство бяха извършени значителни институционални промени - по-специално влизането в сила на Договора от Лисабон - след целия процес на оказване на натиск и изнудване на ирландския народ, за да промени вота си във втория референдум, който трябваше да проведе.
<P>
Обаче дори за някой, който наистина иска все по-неолиберална, милитаристична и федералистка форма на европейска интеграция, е неприемливо, че не може да каже нищо за ужасното социално положение в Европейския съюз, което ясно може да се види в нарастването на броя на безработните до над 5 милиона души само за една година, така че вече има повече от 23 милиона души без работа.
<P>
Беше доста симптоматично обаче, че в началото на разискването вниманието беше насочено към стратегията на ЕС за 2020 г., като съвсем беше забравена оценката на т. н. Лисабонска стратегия, която беше одобрена преди 10 години и обещаваше рай в ЕС. Това несъмнено беше така, да не говорим за причините за най-голямата икономическа и социална криза през последните десетилетия, подхранвана от либерализация и гъвкавост на работната сила, които доведоха до нестабилни и лошо заплатени работни места и повишена безработица.
<SPEAKER ID="076" NAME="Lidia Joanna Geringer de Oedenberg  " LANGUAGE="PL">
Г-н председател, оценката на шведското председателство дава много положителен резултат. Разбира се, най-големият му успех беше завършването на процеса на ратифициране на Договора от Лисабон. Като член на комисията по правни въпроси считам също за успех компромиса, постигнат в Съвета, за патентите на ЕС и интегрираната система на юрисдикция по въпроси на патентите.
<P>
Разискването за общ патент за целия Съюз се води отдавна. Време е да бъдат установени конкретни правила за това, тъй като липсата на унифицирани разпоредби представлява пречка за развитието на европейските предприятия и прави трудно конкурирането им например с американски фирми. Много пъти в миналото сме виждали колко трудно е да се съгласуват интересите на всички държави-членки по въпроса за патента на ЕС и затова съм още по-благодарна на шведското председателство за компромиса, който беше постигнат, за момента само на политическо равнище.
<P>
Договорът от Лисабон дава на Съюза правно основание да въведе право на интелектуалната собственост и предвижда приемането на подходящи стандарти по обикновената законодателна процедура. Затова по време на предстоящото испанско председателство ще има много интересно разискване в Парламента относно компромиса, постигнат през декември тази година.
<SPEAKER ID="077" NAME="Zita Gurmai  " LANGUAGE="EN">
Дадена е зелена светлина на Договора от Лисабон, който създаде всички необходими обстоятелства за институционални реформи. Ролята на шведското председателство беше да прокара пътя за прилагането на разпоредбите на Договора от Лисабон. То се справи с предизвикателството. Задачата на следващото председателство е да осигури новите структури да работят ефективно. В този контекст трябва да бъдат положени всички усилия за осигуряване на икономическо, социално и териториално сближаване и равенство между половете. Считам, че е важно да се подчертае, че с Договора Хартата на основните права ще бъде задължителна, така че правата на човека (включително равенството между половете) и въпросите на борбата с дискриминацията ще имат по-добра възможност да бъдат отстоявани чрез закона.
<P>
Друг успех беше изготвянето и одобрението на Програмата от Стокхолм, насочена към основни въпроси, която може да се разглежда като прагматичен план за действие за по-сигурна и по-отворена Европа на базата на основни ценности, принципи и действия.
<P>
Искам да подчертая, че въпреки че равенството между половете не беше приоритет, шведското председателство изигра роля и за увеличаването на броя на жените членове на Комисията, и за назначаването на жена за върховен представител.
<SPEAKER ID="078" NAME="Petru Constantin Luhan  " LANGUAGE="RO">
Договорът от Лисабон засили ролята на Парламента в европейския процес на вземане на решения и, чрез разширяване на приложението му, легитимността на тази институция в очите на гражданите на Европа. Затова поздравявам шведското председателство за изключителните усилия, които положи, за влизане в сила на новия Договор. Приветствам също така развитието в областта на правосъдието и вътрешните работи. Програмата от Стокхолм, която беше изготвена през последните месеци и гласувана на Европейския съвет от 10-11 декември, очертава новата базова рамка в тази област за периода 2010-2014 г. Със задоволство отбелязвам, че Съветът е взел под внимание препоръките на Парламента. Имам предвид по-конкретно разширяването на Шенгенската зона спрямо всички държави на ЕС, което сега става приоритет за вътрешната политика на Европейския съюз след измененията, внесени от нас.
<SPEAKER ID="998" NAME="Marian-Jean Marinescu  " LANGUAGE="RO">
Искам да поздравя шведското председателство за шестте месеца амбициозна работа, която то извърши в трудния климат на икономическа и финансова криза, подготовката за срещата на върха в Копенхаген и приемането на Договора от Лисабон. Благодарение на Договора от Лисабон най-после имаме ясна институционална рамка за преодоляване на всички предизвикателства пред съвременния свят. Новият Договор позволява на ЕС да поеме твърдо ролята на пионер в борбата срещу изменението на климата, както и статута на световен играч не само по отношение на САЩ и Руската федерация, но и по отношение на новоразвиващите се държави. Освен това новият постоянен председател на Съвета и върховният представител ще осигурят приемственост в дейностите, свързани с външната политика на ЕС, което отбелязва напредък в консолидирането на ролята на ЕС на международната сцена. В резултат от всички тези институционални промени ЕС ще бъде по-ефективен и ще разполага с по-широка гама от методи за решаване на важни проблеми, стоящи пред международната общност, като борбата с тероризма, адаптирането към изменението на климата, обезпечаване на енергийната сигурност и борбата с ефектите от икономическата и финансова криза. Сигурен съм, че испанското председателство ще може да отговори на очакванията и да продължи успешно действията и дейностите, започнати от шведското председателство.
<SPEAKER ID="997" NAME="Véronique Mathieu  " LANGUAGE="FR">
Искам да поздравя шведското председателство за неговата работа по-специално в онези области, които са в сферата на дейността на комисията по граждански свободи, правосъдие и вътрешни работи. Предизвикателствата бяха огромни: преход от правната система на Договора от Ница към тази на Договора от Лисабон, а също и изготвянето на следващата многогодишна програма, която да определи приоритетите в областта на свободата, сигурността и правосъдието за следващите пет години. Искам да похваля Програмата от Стокхолм, която ще подсили амбициозните политически усилия за укрепване на тази област до 2014 г. Остава обаче да бъде направен значителен напредък и то главно в областта на убежището. Приветствам създаването на Европейската служба за подкрепа в областта на убежището, тъй като тя е жизнено важна за сближаване не само на законите, но и практиките на държавите-членки. Независимо от това останалите предложения от пакета за убежището ще трябва да бъдат приети колкото е възможно по-скоро, за да се избегне наложителното развитие на трета фаза на общата европейска система за убежище. С въведените от Договора от Лисабон основни институционални промени вече можем да очакваме предстоящото приемане на по-амбициозни и с по-високо качество законодателни инструменти по време на предстоящите председателства.
<SPEAKER ID="079" NAME="Rovana Plumb  " LANGUAGE="RO">
Шведското председателство придаде смисъл на напредък чрез три основни действия: - избирането на председател на ЕС и върховен представител на ЕС по въпросите на външните работи и политиката на сигурност след влизането в сила на Договора от Лисабон; - приемането на Многогодишната програма 2010-2014 г. от Стокхолм; - подготовката и съгласуването на преговорите за изменение на климата в Копенхаген на COP 15. Приветствам решението на Съвета за това, че ЕС и държавите-членки са готови да дадат принос с бързо първоначално финансиране от 2,4 млрд. евро годишно за периода 2010-2012 г., за да подкрепят развиващите се страни в адаптирането към последиците от изменението на климата. Призовавам обаче Комисията да изработи подходящ механизъм за разпределение на финансовата тежест между държавите-членки според икономическата сила на всяка от тях.
<SPEAKER ID="080" NAME="Joanna Senyszyn  " LANGUAGE="PL">
Стратегията за 2010 г. очертава посоката на действие и основните приоритети на Съюза за следващите 10 години. С приближаването към края на Лисабонската стратегия е важно, като продължаваме с текущите социално-икономически приоритети, да намерим ефективно средство за изглаждане на ефектите от икономическата криза.
<P>
Във връзка с провеждащите се в момента консултации за бъдещата стратегия искам да привлека вниманието към два аспекта: подобряване на образователната система в Европа и равенството между половете на пазара на труда. Образователната система в Европа трябва да се промени. Изграждането на съвременна, базирана на знания икономика не е възможно без млади, добре образовани работници. Трябва да осигурим по-голяма финансова подкрепа за текущите програми на ЕС ("Еразъм", "Еразъм Мундус", "Леонардо да Винчи") и да създадем нови инициативи, които да помогнат на младите хора да учат и да придобиват опит в чужбина, а също и да осигурят финансови и административни възможности, необходими да използват тази подкрепа при работа в собствената си страна.
<P>
Съюзът, като превръща в приоритет потребностите на гражданите, трябва да приеме програма, която във всяка област на своето действие насърчава равенството между половете, и особено в борбата срещу безработицата. Когато планираме нова стратегия трябва да поставим специално ударение върху увеличаването на дяла на жените в заетостта, защото проучване, извършено от Евростат, показва, че кризата е засегнала работещите жени повече, отколкото мъжете наред с другите причини, защото те работят на работни места, които са далеч по-несигурни. Дискриминацията на пазара на труда остава сериозен проблем. Новата стратегия трябва да се справи с проблема.
<SPEAKER ID="081" NAME="Nuno Teixeira  " LANGUAGE="PT">
Въпреки трудностите в резултат от забавеното влизане в сила на Договора от Лисабон шведското председателство постигна някои забележителни успехи. Те включват пакета за енергийна ефективност и пакета за телекомуникациите, създаването на орган за пруденциален финансов надзор, съгласие по бюджета за 2010 г., особено по отношение на финансирането на плана за икономическо възстановяване, Стратегията за региона на Балтийско море и съгласуването на позицията за конференцията за климата в Копенхаген тази седмица. Испанското председателство, което ще започне през 2010 г., ще ръководи прехода от Ница към Лисабон и ще продължи стратегията за насърчаване на заетостта чрез стимулиране и подпомагане на европейските икономики, както и работата по другите големи предизвикателства като финансовото регулиране и изменението на климата. Поради своята географска и историческа близост Португалия, и особено най-външните региони като Мадейра, които очакват да видят как ще действа испанското председателство, трябва да се опитат да се възползват максимално от възможностите, които със сигурност ще бъдат създадени. Пионерската среща на върха ЕС-Мароко например ще бъде идеален форум за подкрепа на Евро-африканската атлантическа зона за сътрудничество, която ще включва Мадейра, Азорските острови, Канарските острови и съседните страни, по-специално Мароко. Аз ще положа всички усилия за нея и ще я следя отблизо.
<SPEAKER ID="082" NAME="Georgios Toussas  " LANGUAGE="EL">
Г-н председател, решенията, взети на срещата на върха, сигнализират за ескалация на антисоциалната политика на Европейския съюз и буржоазните правителства, както и на сурови мерки срещу работническата класа и слоевете с обикновените хора в обществото, за да бъде увеличена рентабилността и позицията на европейските монополи и в рамките на общия вътрешен пазар, и в международната империалистическа конкуренция. Стратегията на ЕС за 2020 г., една по-задълбочена версия на Лисабонската стратегия, определя като приоритети по-бързо капиталистическо реструктуриране и унищожаване на останалите права на работниците по отношение на възнаграждения, труд и социални права. Крайъгълният камък на стратегията на ЕС за излизане от капиталистическата криза е да наложи пълни промени в системите за социално осигуряване, да увеличи пенсионната възраст и да намали рязко заплатите, пенсиите и социалните добавки. Дефицити и обществен дълг и процедури за упражняване на надзор върху икономиките на различни държави-членки, включително Гърция, се мобилизират с цел идеологически терор над работниците. Тази антисоциална политика на ЕС носи и отличителния знак на партиите Общогръцко социалистическо движение (ПАСОК) и Нова демокрация, които продължават да подкрепят избора на капитала, докато прехвърлят последствията от кризата на гърба на работниците. Гръцката комунистическа партия призовава работническата класа да организира своята контраатака, да заклейми партиите от европейската еднопосочна улица и да участва en masse в митинга срещу безработицата на 17 декември, организиран от класовите сили на Общоработническия фронт на борба (P.A.M.E.).
