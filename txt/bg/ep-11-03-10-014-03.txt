<CHAPTER ID="014-03">
3. Положението в Кашгар и културно наследство (Синдзян-уйгурски автономен регион) 
<SPEAKER ID="302" NAME="Председател">
Следващата точка е разискването относно шест предложения за резолюции относно положението в Кашгар и културно наследство (Синдзян-уйгурски автономен регион).
<SPEAKER ID="303" NAME="Tunne Kelam" LANGUAGE="EN">
Г-н председател, уйгурите на практика са се превърнали в малцинство в тяхната историческа родина. Те се нуждаят от международна подкрепа, за да запазят своята култура и идентичност. В действителност съдбата на древния град Кашгар е под въпрос. Планът за преустройство е определил 85 % от традиционния старинен град Кашгар да бъде разрушен. Важно е да предотвратим заменянето на историческата крепост с модерни жилищни блокове. Ако китайските органи наистина си мислят, че ще ни убедят, когато твърдят, че всичко ще е наред, те трябва, на първо място, да убедят местното население на Източен Туркестан, че тяхното културно наследство наистина ще бъде съхранено и че уйгурският език ще се преподава в училищата наравно с китайския език.
<P>
Призовавам китайските органи да приемат възможния принос на ИКОМОС, които имат впечатляващ опит в управлението на градски исторически пейзажи, и призовавам китайското правителство да издигне кандидатурата на град Кашгар за статут на обект на световното наследство на ЮНЕСКО, който ще включва няколко културни обекта по древния Път на коприната.
<SPEAKER ID="304" NAME="Marietje Schaake" LANGUAGE="EN">
Г-н председател, под претекста на реформи и развитие е разрушаван древният град на Пътя на коприната Кашгар. Това е удар не само върху световното културно наследство, но преди всичко градът е много важен за уйгурите и хуейците, както и за културното многообразие на Китай като цяло, което сега се унищожава.
<P>
Китай увеличи усилията си за насърчаване на отношения чрез културна дипломация из целия свят, но никой няма да се интересува от пазарната, хомогенизирана култура на страна, която има такова културно многообразие.
<P>
В интерес на икономическите възможности и устойчиви връзки с останалата част на света зачитането в най-широк смисъл на правата на човека и малцинствата е от съществено значение. Настоятелно призоваваме китайското правителство да оцени възможностите да включи Кашгар в общата кандидатура за Пътя на коприната в световното наследство на ЮНЕСКО с Казахстан, Киргистан, Таджикистан и Узбекистан.
<P>
Върховният представител следва да подсили диалога относно правата на човека с Китай и да е по-ориентиран към действия и ефективност.
<SPEAKER ID="305" NAME="Lidia Joanna Geringer de Oedenberg" LANGUAGE="PL">
Г-н председател, днешното разискване относно правата на етническите малцинства в Китай се води ден след като Далай Лама официално обяви, че подава оставка от политическата си роля в Тибет. През следващите месеци трябва много внимателно да следим развитието на политическото положение там. Днес обаче разглеждаме друга малцинствена група, която е обект на дискриминация в Китай - мюсюлманското уйгурско население. Китай оправдава политиката си спрямо тях с необходимостта за борба с тероризма, като за китайските органи преследването на уйгурския народ означава и унищожаване на културното наследство на уйгурите. Особено обезпокоителни са докладите относно преустройството на град Кашгар. Това на практика ще означава унищожаването на неговия исторически център, един от най-интересните и най-добре запазени примери на мюсюлманската архитектура в Централна Азия, който привлича повече от милион туристи всяка година и би отговорил на условията за включване в списъка на световното наследство на ЮНЕСКО, ако Китай кандидатства за този статут.
<P>
Убедена съм, че дипломатическата служба на ЕС ще докаже своята ефективност в преговорите с китайските органи и ще им напомни за необходимостта от зачитане на правата на етническите малцинства и защитата на тяхното културно наследство. Благодаря ви.
<SPEAKER ID="306" NAME="Frieda Brepoels" LANGUAGE="NL">
Г-н председател, ясно е, че Кашгар е символ, във висша степен, на уйгурската културна идентичност в китайската провинция Синцзян. На 27-и януари, аз организирах конференция в Брюксел, където научих за въздействието, което разрушителните планове на Китай за урбанизация оказват върху уйгурското население. Наистина говорим за случай, в който, под претекста за обществена сигурност и модернизация, Китай иска да запази не повече от 15 % от основния град непокътнат и фактически да превърне Кашгар в един огромен музей на открито. Считам, че е крайно време да реагираме решително на това, преди да е станало твърде късно.
<P>
След потушаването на демонстрациите в Урумчи през юли 2009 г. китайските органи бяха призовани от Парламента да положат всички усилия за постигане на открит, постоянен и достоен диалог с уйгурите и да се насочат към една по-интегрирана и ясна политика в техния район, имаща за цел да насърчи местното участие и преди всичко да опази уйгурската културна идентичност. За съжаление, настоящата китайска политика в Кашгар се оказа точно обратното на това, към което призовавахме тогава. Не само унищожаването на Кашгар, лишавайки местното население от всякакво право на дума по въпроса, но и китайският отказ да се даде възможност на Кашгар да кандидатства за статут на световно наследство на ЮНЕСКО илюстрират начина, по който китайската комунистическа партия се справя с културното многообразие.
<SPEAKER ID="307" NAME="Charles Tannock" LANGUAGE="EN">
Г-н председател, мотото на ЕС е "Единство в многообразието". За съжаление, подобни чувства не отекват в Китайската народна република, чийто комунистически управници са обсебени от идеята за единство, но не се замислят да оценят многообразието.
<P>
Безспорно опитът да се наложи културата на Хан-китайското мнозинство над малките малцинства в най-многолюдната страна на света, провокира много напрежение и възмущение. Вече знаем за потискането на древната култура на тибетските будисти през последните 60 години, а сега виждаме същата заплаха да надвисва над град Кашгар в размирната провинция Синцзян.
<P>
За 2 000 години Кашгар е бил развиващ се град на Пътя на коприната с богата, уникална и процъфтяваща култура в Централна Азия, но сега е изправен пред пълно унищожение и възстановяване. Трудно е да се избяга от идеята, че това е опит от страна на Пекин да пречупи волята на уйгурските сепаратисти.
<P>
Лично аз не защитавам, нито тая симпатия към каузата на сепаратистите, сред чиито поддръжници, страхувам се, някои имат връзки с Ал Кайда, но призовавам китайското правителство да преосмисли нещата. Унищожаването на древен град като Кашгар само би засилило решимостта на всички онези, които биха желали да подклаждат насилие срещу държавата.
<SPEAKER ID="308" NAME="Rui Tavares" LANGUAGE="PT">
Г-н председател, госпожи и господа, ако трябва да съм честен, от трите неотложни разисквания, проведени този следобед, в това наистина се чувствам най-безсилен. Говорихме за Пакистан и Беларус и след това имахме основание да считаме, че ЕС има не само морално влияние, но и ливъридж или власт над външни органи да опита да гарантира, че те най-малкото се движат в правилна посока.
<P>
В действителност, когато говорим за Китай, ние знаем, че това влияние намалява, защото много от това, което изричаме в този Парламент, противоречи на това, което вършат европейските правителства в нашите столици: а именно, това, което г-н Саркози, г-жа Меркел или политици в моята страна, Португалия, вършат, като г-н Сократес, който съвсем неотдавна отклони демонстрация срещу китайските органи, така че премиерът, който беше на посещение в Лисабон, да не трябва да се изправи лице в лице с тези, които протестират срещу неговия режим. С други думи, самата Европа е тази, която взема участие в този измислен или фантастичен свят, който китайските лидери създават за себе си, в който няма опозиция и в който един модел на развитие е приложим навсякъде и е един и същ в Пекин, Шанхай, Гуанджоу, в Синдзян-уйгурския автономен регион или в Тибет.
<P>
Затова е наистина трудно за Европейския парламент да излезе с нашето становище днес, което е написано и в нашата резолюция: призоваваме органите на Пекин да спрат с извършването на този демографски геноцид срещу уйгурите; ние ги призоваваме да съхранят културното и етническо многообразие на регионите, които формират облика на Китай, и ги призоваваме да запазят местата с архитектурна или наследствена стойност. Въпреки това лидерите на нашите държави се хвърлят в ръцете на китайските лидери, опрощавайки им всичко, което са направили в страната си, и им предоставят свобода на действие в името на един модел на развитие, който ние в крайна сметка ценим единствено до една съвсем основна степен. Затова за пореден път се доказва, че моралният авторитет започва да си изгражда на местно равнище и че, във всеки случай, когато ние в ЕС говорим за другите, ние преди всичко говорим за себе си и трябва да преразгледаме отношението си спрямо Китай.
<SPEAKER ID="309" NAME="Bernd Posselt" LANGUAGE="DE">
Г-н председател, както вече беше споменато, уйгурското население не е малцинство, а един народ с древна култура от Пътя на коприната, който постепенно се поддава на китайското управление, което в началото беше доста либерално. Уйгурите са подкрепяни преди всичко от Световния уйгурски конгрес, базиран в Мюнхен, а културното наследство на Кашгар е подкрепяно от движението "Blue Shield", чийто президент Карл фон Хабсбург беше тук в Страсбург тази седмица, за да ни информира.
<P>
Ако искаме да подкрепим уйгурското население, нека го направим с помощта на приятелски апел към китайците, защото уйгурците са застрашени от културен етноцид. Освен това Китай, като най-старата културна нация в света, трябва ясно да признае, че една от определящите черти на културните хора е опазването и зачитането на другите култури, особено когато става дума за малки култури в една огромна империя. Китайците само трябва да приложат собствената си конституция, която на три места гласи, че това културно наследство трябва да бъде съхранено.
<P>
Затова бих искал много ясно да заявя, че искаме да постигнем отношения на взаимни компромиси с нашите китайски партньори по този въпрос - ние искаме защита на културното наследство на уйгурите.
<SPEAKER ID="310" NAME="Corina Creţu" LANGUAGE="RO">
Г-н председател, моето лично мнение по този въпрос е, че ние трябва да се пазим от едностранчиви решения. Съществува рискът от постигане на обратен на желания ефект както по отношение на положението на място, така и спрямо партньорството между Европейския съюз и Китай. Кръвопролитията през последните години в Синцзян са очевидно доказателство, че прибягването до сила е най-незадоволителният вариант. Затова аз считам, че наш дълг е да насърчим междуетническия диалог.
<P>
Моето мнение е, че резолюцията на Европейския парламент не трябва да засяга правото на китайските органи да защитават целостта на страната и неприкосновеността на своите граждани, особено срещу терористичните атаки в региона, където Ал Кайда се опитва да установи влияние. Ние трябва ясно да насърчим едно балансирано национално развитие както от икономическа, така и от демографска гледна точка.
<P>
(Ръкопляскания)
<SPEAKER ID="311" NAME="Kristiina Ojuland" LANGUAGE="EN">
Г-н председател, добре известно е, че Уйгурия е под пряка заплаха да се превърне във втория Тибет. Правителството на Китайската народна република обяви "Реформа на опасните сгради в Кашгар", чиято цел е да се съборят 85 % от традиционните къщи в стария град в Кашгар.
<P>
Подобна еснафщина трябва да бъде спряна и ЕС трябва да настоява органите на Китайската народна република да не разрушават този важен културен център на древния Път на коприната. Декларацията на ООН за правата на лицата, принадлежащи към национални или етнически, религиозни и езикови малцинства, както и конституцията на Китайска народна република, трябва да бъдат спазвани, дори и от Пекин.
<P>
Китайската народна република все повече упражнява асимилация над етнически малцинства като уйгури и тибетци. Това е културен геноцид през XXI век, който ние просто не можем да приемем
<SPEAKER ID="312" NAME="Jaroslav Paška" LANGUAGE="SK">
Г-н председател, китайските официални среди отдавна считат за неприятно да се правят препратки към други древни и важни култури и цивилизации, чиито паметници днес се намират на китайска територия.
<P>
Кашгар е центърът на уйгурите-мюсюлмани - едно от най-големите етнически малцинства в Китай. От хилядолетия китайците са се опитвали да подчинят земите на уйгурите и много пъти са се проваляли в борбата си да покорят тези земи. Затова дори и днес съществува известно дистанциране в позицията на китайската администрация, както и опит да се потиснат всякакви прояви на културни традиции и идентичност, които са свързани с богатството от културни паметници на уйгурите и град Кашгар.
<P>
Не съм сигурен дали днес официалните китайски органи са в състояние да приемат философията, че настоящата китайска държава е изградена не само от традициите и историята на китайската империя, но и от традициите и историята на другите народи. Отношението на китайците спрямо Тибет и спрямо уйгурските паметници в Кашгар по-скоро свидетелстват за факта, че днешен Китай е неспособен да оцени богатството, с което други народи и други култури са допринесли за общото му положение.
<P>
Затова е правилно да заявим от това място тук, че ние, за разлика от китайските органи, ценим и зачитаме всички важни културни паметници, разположени на територията на Китайска народна република, както и тези в Тибет и Кашгар.
<SPEAKER ID="313" NAME="Seán Kelly" AFFILIATION="PPE">
(EN) Г-н председател, Кашгар е град на три и половина милиона години, малко по-малък от населението на целия остров Ирландия. Той е близо до Багдад, отколкото до Пекин. Намира се на великия търговски маршрут на Пътя на коприната и разполага с някои от най-запазените ислямски архитектурни обекти, някои от които са погребани под пустинята. На територията му се намира и най-голямата джамия гробница в Китай, която без съмнение е истинско съкровище. Въпреки това, както беше споменато, този град е сериозно застрашен, привидно защото китайците искат да развият града заради неговата нестабилност при земетресения. Това е неприемливо за нас, защото вярваме, че ще бъде загубено голямо богатство.
<P>
Както можем да направим по въпроса? Може би много малко, но е важно поне да изтъкнем този въпрос днес тук. Можем, както казахме, да поискаме той да бъде включен сред обектите по Пътя на коприната в световното културно наследство. Може би ще успеем да накараме хората да осъзнаят богатствата, които имат, така че те да ги съхранят за в бъдещето. Това ще е загуба за света, но още по-голяма за Китай.
<SPEAKER ID="314" NAME="Mitro Repo" AFFILIATION="S&amp;D">
(FI) Г-н председател, тази резолюция всъщност се отнася до запазването на едно важно културно наследство и до правото на малцинствата на тяхна културна идентичност. Древният град Кашгар е един от най-запазените ислямски градове в Централна Азия. Богата история на Кашгар стига назад във времето до китайската династия Хан, а самият град е бил важна главна спирка по Пътя на коприната. Той е свързвал Азия с Европа. Целият регион Синцзян е от огромно културно значение за целия свят.
<P>
Китай трябва да предприеме действия да включи Кашгар в забележителностите от световното културно наследство на ЮНЕСКО и да запази района за бъдещите поколения. Европейската служба за външна дейност трябва също да гарантира, че местните стратегии за развитие ще зачетат неговото право на културна идентичност. Делегацията на ЕС в Китай може и да задели средства за подпомагане на традициите и културната идентичност на малцинствата в Кашгар.
<SPEAKER ID="315" NAME="Monica Luisa Macovei" AFFILIATION="PPE">
(EN) Г-н председател, бъдещите поколения зависят от нашите действия днес да защитим вечни забележителности като Кашгер. Кашгер е основен стълб на историята на исляма в Китай.
<P>
През 2009 г. китайското правителство обяви програма за градско преустройство, която планира да се съборят 85 % от традиционните къщи в стария град и да се заместят с модерни блокове. Събарянето трябва да бъде спряно. Градоустройственото планиране трябва да определи план за развитие, който да съхрани стария град Кашгер. Целият Път на Коприната трябва да бъде предложен за защита от програмата на ЮНЕСКО за световно културно наследство, към която Китай се присъедини през 1985 г. Призовавам Комисията и Съвета да поставят тези въпроси пред китайските органи.
<SPEAKER ID="316" NAME="Raül Romeva i Rueda" AFFILIATION="Verts/ALE">
(EN) Г-н председател, културното наследство е от жизненоважно значение за запазване на идентичността. Това ни е ясно в Европа, в Китай и където и да е, и китайските органи го знаят. Въпреки това видяхме например как те целенасочено унищожиха това наследство, тоест идентичността, на няколко места като Тибет и сега правят същото в уйгурските местности като Кашгар.
<P>
Затова е толкова важно още веднъж да обясним нашата позиция и настоятелно призоваваме китайското правителство незабавно да прекрати разрушаването на културата, застрашаващо оцеляването на архитектурата на Кашгар, и да извърши задълбочени експертни проучвания на методи за щадящо културата обновяване. Това не е напразно: доверието към едно правителство се основава също и на това как то се отнася с малцинствата. Ако Китай иска да има авторитет на международната сцена, е важно да се отнася към малцинства като уйгурите подобаващо, с достатъчно уважение и в съответствие с човешките стандарти.
<SPEAKER ID="317" NAME="Paul Rübig" AFFILIATION="PPE">
(DE) Г-н председател, г-н Хаан, културата и идентичността трябва да бъдат поставени в центъра на вниманието в световен мащаб. Точно тази седмица, Karl Habsburg ни обясни колко важно е в търсенето на идентичност на това културно наследство то да е на разположение не само на уйгурите, но и да е част от световния актив. Китай следва да направи жеста да отстъпи по този въпрос. Например ние наскоро сключихме споразумение с град Уенжоу, което позволява в бъдеще да бъдат направени преки инвестиции в долари. Тук виждам възможност вниманието да се съсредоточи и върху този регион и хората в различните страни и региони на Китай да имат равни права. Международните отношения наистина могат да окажат голяма помощ във връзка с това.
<SPEAKER ID="318" NAME="Sari Essayah" AFFILIATION="PPE">
(FI) Г-н председател, в Китай не проявява никакво уважение към основните права на етническите малцинства, били те тибетци или уйгури. Естествено е китайската комунистическа партия да откаже да подкрепи град Кашгар в кандидатурата за статут на обект на световното наследство на ЮНЕСКО. През последните години Китай оказа подкрепа за един международен проект, в който културните обекти по Пътя на коприната да бъдат добавени в списъка на световното културно наследство, но самият Кашгар не беше включен в този списък, защото е родно място на едно от най-големите малцинства в Китай, уйгурите.
<P>
Точно обратното, Китай възнамерява да събори големи части на града, като твърди, че се страхува за безопасността на жителите, но културни, граждански и правозащитни организации разглеждат този план като жесток опит да бъде смазана уйгурската култура. Китайската комунистическа партия трябва да признае факта, че гражданите на Китай са различни в културно отношение и имат правото на културна автономия.
<SPEAKER ID="319" NAME="Elena Băsescu" AFFILIATION="PPE">
(RO) Г-н председател, старият център на град Кашгар се намира в опасност, а заедно с него и историческият символ на уйгурското малцинство в Китай. Прилаганата политика на така нареченото градско преустройство води до постепенното заличаване на идентичността на тази група, която разви своя култура около крепостта, разположена на Пътя на коприната. Считам, че насилственото преселване на уйгурското население от традиционните му жилища и събарянето на Кашгар са мерки, които нарушават правата на малцинствата. В допълнение, градът е считан за най-добре запазеният пример на ислямската архитектура в Централна Азия. Улиците и сградите в Кашгар могат да бъдат възстановени с оглед на подобряване на условията на живот на жителите. Въпросът е защо органите не инвестират в дейности от този вид. Препоръчвам включването на стария център в списъка на световното наследство на ЮНЕСКО като част от Пътя на коприната. Също така се обръщам с молба към китайското правителство да спре разрушаването на града и да потърси алтернативни решения.
<SPEAKER ID="320" NAME="Eija-Riitta Korhola" AFFILIATION="PPE">
(FI) Г-н председател, благодарение на отдалеченото си местоположение Кашгар, намиращ се на западната граница на Китай, и уйгурите, които живеят там, са успели да съхранят древните си традиции в продължение на векове. По тази причина градът привлича стотици хиляди туристи годишно. Поради стратегическото си местоположение сега китайската администрация се опитва да контролира по ефективно региона, за да гарантира по-добър достъп до енергийните пазари в Централна Азия.
<P>
Китай, разбира се, има правото да се развива икономически, но правата на малцинствата, колкото са уязвими, трябва да бъдат защитени. Възможно е Кашгар да бъде развит по такъв начин, че да се гарантира продължаването на обичайния начин на живот на уйгурите. Укрепването на сградите срещу земетресения и инфраструктурата могат да се подобрят, без да влиза в сила плана за събарянето на 85 % от сградите на древния град и принудителното преселване на уйгурите в нови жилищни райони, като по този начин се фрагментира тяхното общество.
<P>
Това безотговорно разрушаване на стария град трябва да бъде спряно и уйгурите трябва да бъдат подпомогнати в развитието на мястото, където те по традиция са живели. В противен случай тяхната екзотична, очарователна култура е застрашена от унищожение.
<SPEAKER ID="321" NAME="Ryszard Czarnecki" AFFILIATION="ECR">
(PL) Г-н председател, бих искал да кажа, че приветствам поредното разискване на Европейския съюз относно уйгурите, едно мюсюлманско малцинство, което е обект на дискриминация в Китай. Бих искал да припомня на всички, че вече имаше резолюция на Европейския парламент по този въпрос и че ние следва да изразим и възгледите си по отношение на други религиозни малцинства, които са обект на преследване в Китайска народна република, като християнското малцинство. Католиците се сблъскват с много тежка дискриминация там. Комунистическите органи в Пекин са назначили специални църковни структури, които не са признати от официалната католическа църква. Считам че е наложително и важно днешното обсъждане да бъде един глас в защита на всички религиозни малцинства в Китай. Считам, че този глас е изключително необходим.
<SPEAKER ID="322" NAME="Йоханес Хаан" LANGUAGE="EN">
Г-н председател, опазването на културното наследство очевидно е от основно значение за осигуряването на защита и продължаването на традициите и начина на живот на едно малцинство. Нещо повече, унищожаването на важни културни ценности има потенциала да нанесе сериозен удар не само на населението и археологическото наследство на съответните малцинства, но и на културното наследство като цяло. С оглед на това ЕС с безпокойство следи преустройството на древния град Кашгар в китайския автономен район Синцзян. Значението на Кашгар като културен център на уйгурското малцинство в Китай не може да бъде надценено. Кашгар е смятан за толкова важен, колкото е Ерусалим за евреи, мюсюлмани и християни.
<P>
В Бялата книга относно Синцзян на китайското правителство от 2009 г. се твърди, че преустройството на Кашгар е необходимо, за да се осигури защита на населението при земетресения или пожари. Това е похвална цел. Гражданското общество както в Китай, така и в международен план, изрази значително безпокойство относно използваните методи. Съществуват сериозни опасения, че около 85 % от стария град може да бъде разрушен. Наистина много забележителни сгради, включително и уникалния Xanliq madrasah, изглежда вече са били съборени. Притеснително е и, че около 200 000 души може да бъдат преселени от родните си домове и изглежда, че са проведени малко или никакви допитвания до засегнатите жители.
<P>
Съществуват опасенията, че събарянето на структурите, които са формирали основата на уйгурската култура в продължение на много стотици години, може да се отрази тежко на запазването на тяхната култура през следващите години. Тъжен е и фактът, че Китай е решил да не кандидатира Кашгар за обект от световното наследство, въпреки уникалния му статут, тъй като това ще позволи на ЮНЕСКО да се включи в процеса на преустройство. Разбрахме, че от ЮНЕСКО, във всеки случай, са направени постъпки пред китайските органи по отношение на въздействието за развитието на традиционните наследство и култура на Кашгар. Европейският съюз напълно споделя тези опасения и ще призове китайските органи да работят в сътрудничество с ЮНЕСКО, за да гарантират, че преустройството на Кашгар отговаря на най-добрите международни практики в тази област.
<P>
Европейският съюз също така ще призове китайските органи да гарантират, че е имало допитване до жителите на Кашгар.
<SPEAKER ID="323" NAME="Председател">
Внесени са шест предложения за резолюция съгласно член 110, параграф 2 от Правилника за дейността.
<P>
Разискването приключи.
<P>
Гласуването ще се проведе в края на разискването.
