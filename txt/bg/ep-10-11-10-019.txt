<CHAPTER ID="019">
Укрепване на ОССЕ - ролята на Европейския съюз (разискване) 
<SPEAKER ID="224" NAME="Председател">
Следващата точка е изявлението на Съвета относно укрепването на ОССЕ и относно ролята на Европейския съюз.
<SPEAKER ID="225" NAME="Оливие Шастел" LANGUAGE="FR">
Г-н председател, г-н член на Комисията, госпожи и господа, имам честта да говоря пред вас от името на върховния представител на Съюза по въпросите на външните работи и политиката на сигурност и заместник-председател на Комисията, баронеса Аштън.
<P>
Както знаете, след три седмици държавните и правителствените ръководители на 56-те държави участнички в Организацията за сигурност и сътрудничество в Европа (ОССЕ) ще се съберат на среща на високо равнище в Астана. Тази дата - 35 години след Заключителния акт от Хелзинки, 20 години след Парижката харта и 11 години след срещата на високо равнище в Истанбул - както и избраното място, Казахстан, потвърждават важността на събитието.
<P>
Организацията за сигурност и сътрудничество в Европа търси нов политически тласък. Някои се усъмниха в практическата приложимост на тази организация. Споровете между държавите участнички в организацията, нейната неспособност да се справи с последните останки от периода след Студената война и т.нар "замразени конфликти" постепенно я парализираха, подкопавайки доверието в нея. Призивът, отправен през юни 2008 г. от страна на президента Медведев, да бъдат преразгледани структурите на европейската сигурност и да бъдат изградени на основата на договор, не само срещна положителен отклик, но и вдъхна нови сили на диалога в ОССЕ и постави началото на процеса "Корфу". Разискванията, водещи началото си от ОССЕ, без да се изключват и други тематично свързани форуми относно сигурността, помогнаха за възвръщане на доверието. Европейският съюз и неговите държави-членки изиграха централна роля в това отношение, а тази роля също беше изтъкната и подкрепена от предложението за резолюция на г-н Rouček. Конференцията относно преразглеждането, последният етап от която ще се проведе в Астана, послужи като основа, върху която да се изгради структурата на следващата среща на високо равнище.
<P>
Нашите представители във Виена са в процес на договаряне на окончателния документ, който ще внесат за разискване от страна на отделните държавни и правителствени ръководители. Този документ ще се състои от три части: първо, препотвърждаване на принципите, правилата и ангажиментите на ОССЕ; второ, общите предизвикателства, пред които сме изправени, и нашите приоритети; и накрая, един аспект от жизненоважно значение за Европейския съюз: план за действие. Окончателният документ трябва да бъде достатъчно ясен, за да може да бъде разбран от всички наши граждани.
<P>
Целта на Европейския съюз, към която се присъединяват останалите държави участнички, е възстановяването на ОССЕ като общност на сигурност, обхващаща обширния евроатлантически и евразийски регион - общност, която е единна, без никакво разделение, и чиито граждани живеят мирно и свободно, в която споровете се решават по мирен път и в която се зачитат всеобщите принципи, стандарти и ангажименти, съставляващи достиженията на правото на ОССЕ. Това е целта, която трябва да бъде поставена, и мандатът, който трябва да бъде възложен по време на срещата на високо равнище - а планът за действие е "пътната карта", чрез която да постигнем това.
<P>
Както се подчертава в това предложение за резолюция, с цел да се защити всеобхватната концепция за сигурност в дух на сътрудничество, с която се отличава ОССЕ и която прави тази организация единствена по рода си, планът за действие трябва да поддържа баланса между трите измерения на ОССЕ. Европейският съюз ще гарантира, че планът за действие ще бъде отражение на приоритетите, очертани от министрите на външните работи по време на срещата им през юни 2010 г., и в трите измерения.
<P>
Що се отнася до политическо-военното измерение, беше постигнат обнадеждаващ напредък по време на разискването относно Виенския документ за мерките за укрепване на доверието и сигурността. Част от напредъка може да бъде отдаден на срещата на високо равнище. По отношение на Договора за обикновените въоръжени сили в Европа (ДОВСЕ), наложително е той да бъде възобновен. Преговорите са вече в ход и от държавните и правителствените ръководители зависи да подсигурят тласъка, нужен за тяхното продължаване.
<P>
Трябва да се укрепят способностите на ОССЕ и в трите измерения, така че да й се даде възможност по-добре да изпълнява своята роля по отношение на ранното предупреждение, предотвратяването на конфликти, управлението на кризи и възстановяването след конфликти.
<P>
Конкретните предложения, представени от страна на Съюза и неговите партньори, са внесени за разискване. Създаването на общност на сигурност означава решаване на проблема с конфликтите в Приднестровието, Нагорни Карабах и Грузия, които все още заплашват да се разпалят, както показаха събитията от 2008 г. Липсата на напредък подкопава доверието и сигурността, а срещата на високо равнище трябва да осигури възможност за поемане на съвместен политически ангажимент за решаване на тези конфликти, за по-интензивни усилия в тази насока и за укрепване на този ангажимент посредством пътна карта.
<P>
След като въпросът се реши, ОССЕ трябва вече да гледа напред към бъдещето и да обедини своите усилия с тези на останалите международни организации, имащи отношение към този въпрос, с цел да се противодейства на новите международни заплахи. Тези заплахи са достатъчно известни, за да не е необходимо да ги изреждам тук, а Европейският съюз се надява също и че в областта на решаването на конфликти ще бъде обърнато подобаващо внимание на проблема с енергийната сигурност.
<P>
В рамките на ОССЕ трябва да се даде нов тласък на икономическото и екологичното измерение; трябва да се поеме по-голям ангажимент към доброто управление и прозрачността; а отговорът на предизвикателствата към сигурността от страна на енергийното снабдяване в контекста на изменението на климата трябва да бъде по-убедителен.
<P>
Правата на човека, основните свободи, демокрацията и правовата държава са здравата основа на ценностите и принципите, върху които ще се основава общността на сигурност. Да обявяваме отново и отново тяхната валидност не е достатъчно. От жизненоважно значение е да ги утвърдим и да подкрепим тяхното осъществяване. Пред държавните и правителствените ръководители ще бъдат представени възможни пътища за постигане на напредък в тази област: по-ефективно преразглеждане и спазване на ангажиментите, както и по-добро наблюдение на изпълнението на препоръките от страна на институциите на ОССЕ. За Европейския съюз човешкото измерение е от особена важност: то е основата на "съвместното съществуване" както за гражданите, така и за държавите-членки. Усилията на Съюза са съсредоточени върху увеличаване на свободата на печата и върху важността на свободните и демократични избори в региона, обхващан от ОССЕ. Ролята на Службата за демократични институции и човешки права следва да бъде засилена в това отношение, а автономията й - запазена. Трябва също така да бъдат гарантирани и ресурсите, необходими за активизиране на работата на върховния представител за насърчаване на свободата на медиите.
<SPEAKER ID="226" NAME="Andrzej Grzyb" LANGUAGE="PL">
Г-н председател, получихме информация от страна на върховния представител по въпросите на външните работи и политиката на сигурност, а от друга страна, разполагаме също и с проекта за резолюция, изготвен от г-н Rouček, който гласи, че процесът "Корфу" е вдъхнал нови сили на Организацията за сигурност и сътрудничество в Европа (ОССЕ), което беше потвърдено и от г-н Шастел, изказал се от името на върховния представител.
<P>
Бих искал да кажа, че ОССЕ е и би могла да продължи да бъде много важна институция по отношение на решаването на регионални конфликти, като обръща подобаващо внимание на въпроси, свързани с националните малцинства, и като подкрепя процеса на демократизация в държавите-членки. Трябва също така и да поддържаме баланса между трите измерения на ОССЕ - политико-военното, икономическото и екологичното, и човешкото измерение. Традиционното разбиране на сигурността, в смисъл на т.нар. "груба сила", което е свързано с гарантирането на сигурност чрез присъствие на военни или стабилизиращи сили, е също толкова важно, колкото и сигурността в икономически, социален, продоволствен и екологичен план. Организацията за сигурност и сътрудничество в Европа следва да обърне повече внимание на действията в тези области.
<P>
Тук бих искал да подчертая ролята на Службата за демократични институции и човешки права (СДИЧП) в областта на демократизацията. Тази служба всъщност беше спомената във връзка с ролята й в процеса на наблюдение на изборите и даване на препоръки в докладите. Организацията за сигурност и сътрудничество в Европа ще започне да играе още по-значима роля именно след като я укрепим, например като окажем по-голяма подкрепа на СДИЧП.
<P>
Бих искал още и да подчертая, че положителната роля на ОССЕ не приключва с работата й на посредник, но трябва да бъде видима и там, където ръководи собствените си дейности. Освен това ОССЕ ни сближава с държавите, председателстващи на ротационен принцип. Ще спомена например настоящото председателство на Казахстан, което, наред с другото, доведе до преодоляване на кризата в Киргизстан, а също и до посредничество между Туркменистан и Узбекистан. Ние обаче разбираме, че има недостиг по отношение на зачитането на правата на човека в Казахстан - нещо, за което, наред с другото, се съобщава от страна на организации, наблюдаващи зачитането на правата на човека.
<P>
На срещите на високо равнище, които предстои да се състоят в Астана през декември, следва да бъде приет план за действие, който ще доведе до финализирането на харта за общност на сигурност в региона, обхващан от ОССЕ. Такъв един план е в интерес и на държавите-членки на Европейския съюз. Искам да изразя силната си подкрепа както за представената позиция, така и за проекта за резолюция, внесен от г-н Rouček.
<SPEAKER ID="227" NAME="Libor Rouček" LANGUAGE="CS">
Тази година отбелязваме 35-годишнината от Заключителния акт от конференцията в Хелзинки. Хелзинкският процес е допринесъл за важни исторически промени в Европа. Континентът, който по-рано беше разделен от Втората световна война и Студената война, сега живее в мир и сътрудничество. Гражданите на повечето държави зад бившата Желязна завеса се радват пълноценно на своите основни права, граждански и демократични права и свободи.
<P>
Все пак не всички цели на Хелзинкския процес бяха постигнати в пълнота. В много региони все още има конфликти между съседи и етнически групи. Много държави имат затруднения с установяването на граждански права и демокрация. Нещо повече: всички държави участнички в ОССЕ са изправени пред нови предизвикателства и заплахи за сигурността, като тероризъм, организирана престъпност, трафик на хора, трафик на наркотици, енергийна сигурност и сигурност по отношение на околната среда и интернет.
<P>
Тридесет и пет години след Хелзинки и единадесет години след последната среща на високо равнище в Истанбул, Организацията за сигурност и сътрудничество в Европа (ОССЕ) се нуждае от нов тласък, обновяване и реформи. Подходяща рамка за обсъждане на тези реформи се осигурява от страна на процеса "Корфу" и неговата връхна точка по време на предстоящата среща на високо равнище в Астана през декември.
<P>
В своята резолюция, която ще гласуваме утре, Европейският парламент е обединил поредица от предложения и идеи за тази среща на високо равнище. Например предлагаме по време на тази среща да бъде обсъден и приет специален план, имащ отношение към предотвратяването на конфликти, управлението на кризи и възстановяването след конфликти, както и план за действие, който да очертае пътна карта към създаването на харта за сектора на сигурността в рамките на ОССЕ.
<P>
Организацията за сигурност и сътрудничество в Европа, както вече беше казано, е уникална и неделима част от евроатлантическата и евразийска структура на сигурността с голям брой членове, обединяваща държави от Ванкувър до Владивосток. Уникалният характер на тази организация се състои във факта, че тя е свързващо звено между измеренията на сътрудничеството: политико-военното, икономическото и екологичното, както и измерението, свързано с правата на човека. Европейският съюз и неговата обща външна политика и политика на сигурност, укрепени чрез Договора от Лисабон, следва да разширят сътрудничеството между двете организации, тъй като единствено чрез такова сътрудничество могат да бъдат постигнати съвместните цели.
<SPEAKER ID="228" NAME="Anneli Jäätteenmäki" LANGUAGE="FI">
Г-н председател, Съвещанието за сигурност и сътрудничество в Европа (СССЕ) беше исторически значимо, а в наши дни ОССЕ е необходима и всепризната организация за сътрудничество. Днес ОССЕ често е организацията, допускана в регионите, намиращи се в криза, където същевременно други организации не биват допускани. Ето защо ОССЕ е изключително важна например в Централна Азия, където работи в подкрепа на полицията, превенцията на наркотиците и подобряването на сигурността по външните граници.
<P>
По-специално хуманитарната кошница на ОССЕ е уникална. В своето приложно поле организацията е създала работни модели в областта на правата на човека, действията за борба с незаконния трафик на хора и изграждането на капацитет в уязвимите държави. Европейският съюз, от своя страна, все повече се съсредоточава върху полицейските акции и използването на полувоенни сили в тях. Европейският съюз със сигурност има много силна политика за помощ за развитие. Освен това ОССЕ успя да установи всепризната връзка между околната среда и сигурността в политиката за развитие.
<P>
Европейският съюз трябва да си вземе поука от това, но преди всичко ЕС би могъл да научи нещо от действията на ОССЕ по отношение на собствените си действия. Общо взето ОССЕ е много по-напред в развитието си, защото има повече опит, умения и големи експертни познания. Тя е точно толкова силна, колкото държавите-членки искат да бъде. Сътрудничеството между ОССЕ и ЕС, взаимното уважение и признание са много важни.
<SPEAKER ID="230" NAME="Reinhard Bütikofer" LANGUAGE="DE">
Г-н председател, г-н Шастел веднъж спомена, че Организацията за сигурност и сътрудничество в Европа (ОССЕ) търси нов политически тласък. Парламентът желае да помогне на ОССЕ да намери този тласък. Настоящото предложение за резолюция, което беше изготвено под ръководството на заместник-председателя, застава на много прогресивна позиция - която всъщност беше одобрена от широко мнозинство в Парламента - по отношение на ролята на ОССЕ.
<P>
От различни страни беше даден нов тласък за работата на ОССЕ. Например предложенията, внесени от страна на вицепрезидента на САЩ, дадоха много положителен принос. Сега обаче се нуждаем от ясно определяне на целите на процеса "Корфу". Това е от голямо значение за предстоящата среща на високо равнище. И трите измерения на ОССЕ следва да бъдат засилени, особено Службата за демократични институции и човешки права (СДИЧП).
<P>
Искаме обаче и да предприемем нови мерки. Именно това е ценното в настоящото предложение за резолюция. Например то поставя въпроса дали за Европейския съюз би било възможно в бъдеще да участва в мисии, получили мандат от ОССЕ, в рамката на Общата политика за сигурност и отбрана. Например в случая с Киргизстан би било много добре, ако имахме тази възможност за избор и ако бяхме в състояние да направим нещо подобно като това тук, съвместно с руските ни партньори например.
<P>
Например беше предложено още - и г-н Rouček вече спомена това - пред процеса "Корфу" да бъде поставена цел да се изготви харта за общност на сигурност в региона, обхващан от ОССЕ. Това е правилният отговор на действията, предприети от страна на Русия, която счита за необходимо да възобнови дискусиите относно общата сигурност в евроатлантическия регион.
<P>
Сигурен съм, че ОССЕ ще остане от съществено значение за общата евроатлантическа структура на сигурността и се надявам, че ние също ще изиграем роля, като спомогнем за нейния успех.
<SPEAKER ID="231" NAME="Charles Tannock" LANGUAGE="EN">
Г-н председател, Организацията за сигурност и сътрудничество в Европа (ОССЕ) играе важна и все по-нарастваща роля в насърчаването на мира и стабилността на нашия европейски континент. Фактът, че САЩ, Канада, Русия и много централноазиатски държави са също пълноправни членове, осигурява на организацията голямо доверие в нея и размах - "от Ванкувър до Владивосток", както споделя с гордост самата ОССЕ.
<P>
Организацията за сигурност и сътрудничество в Европа бързо изземва функциите на Съвета на Европа като главен и най-актуален форум за обсъждане на демокрацията - със своята Служба за демократични институции и човешки права (СДИЧП), подкрепяща наблюдението на изборите - правата на човека и правовата държава в Европа. Мисии на място на ОССЕ в държави като Грузия и Молдова значително допринасят за стабилизирането на общества, травматизирани от неотдавнашни спорове и т.нар. "замразени конфликти".
<P>
Настоящото председателство на Казахстан в ОССЕ спомогна за укрепването на нейния профил и за пренасочване на вниманието ни към Централна Азия, и по-специално към въпроса за сигурността и борбата с международния тероризъм.
<P>
Несъмнено съществуват много възможности за развитие на отношенията между ЕС и ОССЕ. И все пак, при моделирането на това партньорство се надявам върховният представител да придаде подобаваща тежест на избягването на дублирането на усилия и оттам на пилеенето на парите на данъкоплатците във време на строги ограничения. Тя следва да обмисли и съгласуването на ОССЕ, ЕС и особено на Общата политика за сигурност и отбрана и НАТО в рамките на партньорството за мир.
<P>
В заключение бих предложил двете организации - Съветът на Европа и ОССЕ - да обмислят своето сливане. Това би спестило много средства.
<SPEAKER ID="232" NAME="Helmut Scholz" LANGUAGE="DE">
Г-н председател, моята група приветства факта, че след последните няколко години Европейският парламент вече поема значителен ангажимент към въпросите на Организацията за сигурност и сътрудничество в Европа (ОССЕ) и с това по същество дава положителен отговор на въпроса за отношенията между ЕС и ОССЕ, за целите, ценностите и механизмите, договорени в Хелзинки, но преди всичко - за текущите задачи. Вашият доклад, г-н заместник-председател, пояснява, че Европейският съюз и ОССЕ не са скрити конкуренти, а партньори, които могат и трябва да приложат своите умения и опит с цел решаване на сложните проблеми в Европа.
<P>
Има два аспекта, които искам да изтъкна по-конкретно във връзка с Астана. В Европа се нуждаем от обновен паневропейски диалог относно бъдещето на нашия континент от гледна точка на политиката на сигурност, при положение че този континент е по-голям от ЕС и все още се характеризира със значителни неравновесия в политиката на сигурност. Процесът "Корфу" отваря перспективата за структуриран диалог и следва да бъде организиран от държавите-членки по такъв начин, че в крайна сметка да постигне конкретни резултати в областта на разоръжаването и конверсията на отбраната. Също както ЕС и ОССЕ се нуждаят един от друг в тази област, така и проблемите с опазването на климата и енергийното снабдяване също изискват засилено структурирано сътрудничество.
<SPEAKER ID="233" NAME="Мария Неделчева" AFFILIATION="PPE">
(FR) Г-н председател, г-н Шастел, госпожи и господа, в моето изказване бих искала да подчертая ключовата роля, която играят мисиите за наблюдение на избори в укрепването на нашите отношения с Организацията за сигурност и сътрудничество в Европа (ОССЕ), а също и в по общ план - в укрепването на нашата външна дейност.
<P>
Гарантирането на зачитането на гражданските и политическите права е една от основните ценности на Европейския съюз. Следователно гарантирането на целостта на избирателния процес е най-важно за доверието към външната дейност на Съюза. Тъй като и ОССЕ, и Европейският съюз разгръщат мисии за наблюдение, те имат голям интерес да си сътрудничат в тази област.
<P>
Ето защо ми се струва, че създаването на Европейската служба за външна дейност (ЕСВД) налага разработването на процедури, които ще позволят близко сътрудничество между Службата за демократични институции и човешки права (СДИЧП) на ОССЕ и отдела на ЕСВД, отговарящ за мисиите за наблюдение на избори, като по този начин се избегне опасността от дублиране и се засили външната дейност на ЕС в региона, обхващан от ОССЕ.
<P>
Това сътрудничество следва да се осъществи преди, по време на и след разполагането на наблюдатели, защото висококачествената мисия е тази, която е добре подготвена, извършва ефективни действия на място и е правилно наблюдавана. Като заявявам това, искам отново да подчертая важността на Европейския парламент в това отношение: фактът, че пряко и демократично избрани представители на европейското общество могат да наблюдават избори извън границите на ЕС, за да се уверят в тяхното правилно провеждане, е значително предимство на Съюза, което трябва на всяка цена да запазим.
<P>
И накрая, Хартата за европейска сигурност признава важната роля на икономическото и екологичното измерение. Стабилността и сигурността често зависят от това измерение. Ето защо от решаващо значение е по-ефективно да се изтъкне експертният опит на ОССЕ и на Европейския парламент в тези региони; редовното използване и разработване на база данни в икономическото и екологичното измерение е допълнителна гаранция за успех на съвместните ни мисии.
<P>
Засилването на мисиите за наблюдение на избори посредством по-голямо сътрудничество между ЕС и ОССЕ и посредством изпращането на членове на ЕП във въпросните региони ще доведе до укрепването на външната политика на Съюза. Именно така действително ще изпълним целите, залегнали в Договора от Лисабон.
<SPEAKER ID="234" NAME="Csaba Sándor Tabajdi" AFFILIATION="S&amp;D">
(HU) Г-н председател, искам да Ви поздравя за Вашата инициатива, тъй като всички знаем, че Европейският съюз е най-значимата и най-влиятелна организация в Европа. Същевременно Организацията за сигурност и сътрудничество в Европа (ОССЕ) и Съветът на Европа имат толкова голям опит в много области, че ако бихме могли обединим например влиянието на Европейския съюз с опита на ОССЕ в решаването на междуетнически конфликти, бихме засилили значително хуманитарната сигурност в Европейския съюз. Къде ОССЕ носи добавена стойност? Както споменах току-що - в решаването на междуетнически конфликти, тъй като ОССЕ има свой върховен комисар за националните малцинства, който посредничи между мнозинствата и малцинствата и който беше въвлечен в решаването на многобройни междуетнически конфликти, като се има предвид, че Европейският съюз не разполага със система за закрила на малцинствата. Терминът "малцинство" беше включен съвсем наскоро в преамбюла на Договора от Лисабон, а - понеже моите колеги споменаха т.нар. "замразени конфликти" - трябва да се отбележи, че 90% от тях са междуетнически конфликти. С други думи, Съюзът трябва да се развива върху основата на този опит. Например той трябва да се развива върху основата на многобройните програми на ОССЕ, свързани с ромското малцинство. Бих искал да препоръчам тези програми на Комисията и да предложа да бъде взет под внимание опитът на ОССЕ в тази област, когато Комисията изготвя всестранния рамков документ за стратегията относно ромите.
<P>
По същия начин следва да бъде взет под внимание Документът от Копенхаген на ОССЕ от 1992 г., постановяващ правило за автономията на малцинствата, валидно и до днес. В заключение, няколко думи за свободата на медиите. Докато изслушвах говорителя на ОССЕ, забелязах, че когато е ограничена свободата на медиите, той критикува държавите-членки на ЕС много по-смело от представителите на Комисията. Това е една от причините да подкрепям институционализацията на отношенията между ЕС и ОССЕ, тъй като това още повече ще укрепи Европейския съюз, мира в ЕС и неговата хуманитарна сигурност. Благодаря за вниманието.
<SPEAKER ID="235" NAME="Heidi Hautala" AFFILIATION="Verts/ALE">
(EN) Г-н председател, особено силно подкрепям казаното от г-н Bütikofer относно необходимостта от осигуряване на баланс между трите измерения, или кошници, на Организацията за сигурност и сътрудничество в Европа (ОССЕ). Бих искала специално да спомена, че трябва да защитим човешкото измерение.
<P>
Много се радвам, че докладът взема под внимание факта, че преди срещата на високо равнище в Астана действащото председателство на Казахстан трябва да бъде призовано да зачита основните ценности и правата на човека, признати от ОССЕ. Известно ни е, че положението там е далеч от удовлетворително. Налице са множество сериозни нарушения на правата на човека, тежки условия в затворите и т.н.
<P>
Със задоволство установявам и че докладът включва идеята, че Европейският парламент трябва да бъде по-активен в човешкото измерение. Наистина е забележително постижение това, че гражданското общество може да вземе пълно участие; трябва да подкрепим и паралелното събитие, което гражданското общество ще организира преди срещата на високо равнище в Астана. Тази среща не бива да се превърне просто в рекламна кампания на отношенията на Казахстан с обществеността.
<SPEAKER ID="236" NAME="Marek Henryk Migalski" AFFILIATION="ECR">
(PL) Искам да кажа, че ние, в качеството си на Европейски съюз, следва да укрепваме сътрудничеството с Организацията за сигурност и сътрудничество в Европа (ОССЕ), особено там, където то се преплита с нашите интереси, като например в Приднестровието и Грузия, в съответствие с плана на Саркози в шест точки. Това сътрудничество също следва да бъде укрепено в областта на правата на човека, както каза г-жа Hautala.
<P>
И все пак би следвало да припомним още и че Европейският съюз е самостоятелна организация, а сътрудничеството с ОССЕ не би следвало да ни направи подвластни на решения, вземани от ОССЕ, достъпът до членство в която, както знаете, не се ограничава единствено до европейски държави. Приемането на пълно сътрудничество с ОССЕ би имало обратен ефект върху Европейския съюз. Сътрудничеството следва да бъде близко, но все пак трябва да запазим самостоятелната природа на тези две организации.
<SPEAKER ID="237" NAME="Csaba Sógor" AFFILIATION="PPE">
(HU) Още от момента на своето създаване Организацията за сигурност и сътрудничество в Европа (ОССЕ) е предвидила като своя най-важна задача механизмите за ранно предупреждение и предотвратяването на възможни конфликти. Върховният комисар за националните малцинства и Службата на върховния комисар изпълняват специални задачи в институционалната система на организацията, които имат за цел да предотвратят развиването на обтегнати отношения между мнозинствата и малцинствата. Именно това наричат британците "дипломация на ранното предупреждение". Въпреки че в рамките на територията на Европейския съюз решението на оспорваните въпроси е гарантирано преди всичко от европейските институции, в определени случаи важна роля се прехвърля върху ОССЕ. Един пример за това е словашкият закон за езика, във връзка с който върховният комисар за националните малцинства се опита да посредничи между засегнатите страни. За съжаление, предвид резултатите, това посредничество не може да бъде описано като "успешно". Този закон продължава да бъде източник на напрежение, тъй като е дискриминиращ и е в противоречие с духа на редица международни споразумения. Европейската комисия за демокрация чрез право, повече известна като "Венецианската комисия", ясно потвърди това. Навярно днес щяхме да бъдем по-близо до решението на въпроса, ако тази изключително важна институция, ОССЕ, беше изпратила сигнал за ранно предупреждение за конфликта и беше работила по-ефективно за освобождаване на напрежението.
<SPEAKER ID="238" NAME="Joe Higgins" AFFILIATION="GUE/NGL">
(EN) Г-н председател, имаме сведения, че Организацията за сигурност и сътрудничество в Европа (ОССЕ) почти е постигнала напредък в областта на политическата свобода, свободата на медиите и правата на човека. Г-н Шастел, мога ли тогава да Ви попитам как съгласувате този факт с предоставянето на председателството на ОССЕ тази година на Казахстан и с престижа на срещата на високо равнище в столицата на тази държава, Астана, през декември? Осъзнавате ли, че политическите права в Казахстан биват грубо и откровено потискани, свободата на медиите - ограничавана, а правата на човека - редовно потъпквани?
<P>
Профсъюзните и социалните активисти редовно биват хвърляни в затвора въз основа на изфабрикувани обвинения. По време на едно посещение на делегацията в Казахстан през септември получих убедително доказателство за възможно най-жестоко отношение към затворниците. И все пак преди две седмици председателят Барозу постла червен килим пред човека, отговорен за тези зверства - президента Назарбаев - без да отправи нито една критика към него. Защо, г-н Шастел? Има ли това отношение към сделките с желязо и стомана? Срещата на високо равнище на ОССЕ в Казахстан следва да бъде незабавно отменена, ако имате сериозно намерение да подкрепите смелите защитници на правата на човека и на демократичните, политическите, трудовите и социалните права в Казахстан.
<SPEAKER ID="239" NAME="Оливие Шастел" LANGUAGE="FR">
Г-н председател, първо искам да благодаря на Вас и на всички оратори за високото качество на това разискване. Аз, разбира се, ще предам вашите предложения на баронеса Аштън, особено онези, които са свързани с рационализацията на ресурсите, с използването на нейната нова служба - Европейската служба за външна дейност - и със сътрудничеството. Нещо повече: няма да повтарям онова, което казах в началото на разискването. Мнозина вече повдигнаха редица общи въпроси.
<P>
Беше споменат по-специално един основен въпрос: положението с правата на човека в Казахстан. С право изтъквате този аспект и неколцина от вас го направиха тази вечер. Това е много важен въпрос за Европейския съюз, така че го поставяме на всяка наша среща с казахстанските лидери. По време на последното посещение на президента Назарбаев тук беше спомената необходимостта от продължаване на усилията в областта на политическите права, социалните права и демократизацията - точно обратното на онова, което изглежда твърдите.
<P>
Ето защо искам само в заключение да кажа, че срещата на високо равнище в Астана под председателството на Казахстан предоставя на най-високопоставените ни длъжностни лица съществената възможност да освободят обединена Европа от товара на миналото, да поемат ангажимент за изграждането на общност на сигурност, простираща се от Ванкувър до Владивосток - както изтъкнахте Вие, г-н Rouček - и да обсъдят новите мисии, които трябва да осъществим в политическата среда и средата на сигурност на XXI век.
<P>
Изразяваме задоволство от това, че Парламентът може да ни окаже подкрепа по отношение на приоритетите на Европейския съюз и неговите представители. Нуждаем се от тази ясна подкрепа, за да подчертаем колко са важни достойнството на личността, организирането на свободни и справедливи избори, съгласуването на усилията срещу транснационалните заплахи, както и постигането на хармонично икономическо и социално развитие в рамките на едно устойчиво развитие. Надявам се, че политическата воля да се напише нова глава в богатата история на ОССЕ ще намери реален израз в Астана. Бъдете уверени, че Европейският съюз ще поеме своите отговорности в това отношение.
<SPEAKER ID="240" NAME="Председател">
Разискването приключи.
<P>
Гласуването ще се проведе утре, четвъртък, 11 ноември 2010 г., от 12,00 ч.
<P>
Писмени изявления (член 149)
<SPEAKER ID="989" NAME="Krzysztof Lisek" LANGUAGE="PL">
Г-н председател, госпожи и господа, днес Европа трябва да се изправи срещу проблеми от ново измерение, като тероризъм, кибер заплахи, трафик на хора и наркотици. За да посрещнем тези предизвикателства, трябва да разработим ефективна система за регистриране на заплахи и решаване на конфликти. Организацията за сигурност и сътрудничество в Европа (ОССЕ) е правилното място, откъдето да се ръководи широкообхватно разискване по въпросите на европейската сигурност. Тази организация е един от най-всеобхватните форуми за обмяна на идеи от областта на международната сигурност и в миналото е доказала, че е в състояние да предприема резултатни действия. Същевременно, за съжаление, напоследък се случва така, че структурите на ОССЕ не са съизмерими с нуждите на съвременния свят, пример за което е нерешеният конфликт в Кавказ и неподходящият отговор на конфликта в Грузия през 2008 г. В наш общ интерес е тези структури да бъдат осъвременени, така че в бъдеще да се превърнат в инструмент за бърз отговор на възникналите заплахи. Възможностите на ОССЕ в тази област следва да бъдат укрепени чрез видоизменяне на старите й механизми за действие и създаване на нови такива. Това е единственият начин, по който ОССЕ ще бъде в състояние да работи ефективно по посока на сигурност в Европа и Евразия. В името на интересите на сигурността в Европа следва да продължим процеса, който започнахме в Корфу през 2008 г. С наша подкрепа ОССЕ може да се превърне в значима и ефективна сила за въдворяване на законност и ред в Европа и Евразия. Приветствам инициативата за укрепване на сътрудничеството между ЕС и ОССЕ.
<SPEAKER ID="241" NAME="Cristian Dan Preda" LANGUAGE="RO">
Приветствам разискването относно доклада на г-н Rouček с оглед на предстоящата среща на високо равнище в Астана през декември, в която сме вложили своите надежди за укрепване на Организацията за сигурност и сътрудничество в Европа (ОССЕ). Европейският съюз трябва да заеме ясна позиция по отношение на една организация, която би могла да играе важна роля в регионалната сигурност и насърчаването на демократичните ценности и правата на човека.
<P>
Във връзка с това считам, че трябва да бъдат зададени два основни въпроса. Първият има отношение към укрепването на човешкото измерение на ОССЕ. Правата на човека и демокрацията са от фундаментално значение в периода след влизането в сила на Договора от Лисабон, със създаването на Европейската служба за външна дейност, предлагаща възможност за разработване на всестранна концепция за сигурността. Второ, искам да подчертая, че процесът "Корфу" трябва да обърне по-голямо внимание на решаването на нерешени конфликти - област, в която ОССЕ може да осигури истинска добавена стойност в сравнение с други регионални организации от този род.
<P>
Искам да подчертая параграф 8 от доклада на г-н Rouček, който се радваше на широк консенсус в рамките на комисията по външни работи. Наистина трябва да бъде наново потвърдена необходимостта от трайно решение на конфликта в Приднестровието по отношение на териториалната цялост и суверенитета на Република Молдова. За да постигнем това, трябва бързо и без никакви предварителни условия да възобновим преговорите във формат 5+2.
