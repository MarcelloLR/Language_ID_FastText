<CHAPTER ID="015">
Общи консулски инструкции: въвеждане на биометрични данни и заявления за визи (разискване) 
<SPEAKER ID="475" NAME="Председател">
Следващата точка е препоръката за второ четене от името на комисията по граждански свободи, правосъдие и вътрешни работи относно Общи консулски инструкции: въвеждане на биометрични данни и заявления за визи (05329/1/2009 - C6-0088/2009 - Докладчик: Sarah Ludford.
<SPEAKER ID="476" NAME="Sarah Ludford">
докладчик. - (EN) Г-жо председател, това предложение на Комисията, по което съм докладчик за Парламента, е четвъртият елемент от пакета за Визовата информационна система (ВИС), идващ след регламента за ВИС, решението за достъп до ВИС и мярката за използването на ВИС съгласно Кодекса на шенгенските граници.
<P>
Като изменя съществуващите общи консулски инструкции, този елемент, на първо място, взема мерки относно задължението да се осигурят биометричните данни, които ще се съхраняват във визовата информационна система, и относно стандартите, според които това да се случи, а на второ място, той включва разпоредби за организиране на приемането на заявления за визи.
<P>
Предвижда се пълна преработка на визовите правила с визовия кодекс, по който колегата ми от групата ALDE, Henrik Lax, е докладчик. Веднъж приет, този законодателен акт, който сега обсъждаме, ще стане неразделна част от визовия кодекс. Основната причина за разделянето на предложенията беше поради факта, че Комисията очакваше приемането на визовия кодекс да отнеме повече време от приемането на настоящото предложение, а не искаше приемането на визовия кодекс да забави пускането в действие на визовата информационна система.
<P>
Според мен централната система за ВИС ще е готова тази година през декември и би могла да се задейства в първия район, Северна Африка, в началото на 2010 г. Водих преговори със Съвета доста дълго време. Комисията по граждански свободи, правосъдие и вътрешни работи прие моя доклад през ноември 2007 г. За съжаление, не успяхме да постигнем съгласие на първо четене, така че през юли 2008 г. поисках Парламента да утвърди моя доклад, обаче по време на френското председателство постигнахме задоволителен напредък и успях да препоръчам приемането на този компромис на второ четене.
<P>
Пред нас стояха четири нерешени въпроса: възрастовата граница за пръстовите отпечатъци, насърчаването на държавите-членки да си сътрудничат, като допускат сключването на договори с външни доставчици само в краен случай, защитата на данните и сигурността и таксата за услугата за външните доставчици.
<P>
По отношение на пръстовите отпечатъци Комисията предложи да започнат да се снемат такива на деца, които са навършили шест години. Всъщност, пръстовите отпечатъци на малките деца се променят бързо и не бях убедена, че вече има достатъчно данни за надеждността през следващите години на отпечатъци, които са взети в толкова ранна възраст. Въпреки многото ми искания, не ми беше предоставено правдоподобно солидно доказателство за това, че пръстовите отпечатъци, снети между 6-годишна и 12-годишна възраст, могат да бъдат основа за удостоверяване на самоличността много години по-късно, без да има опасност от грешки.
<P>
Реакцията на Съвета на един етап беше да предложи да се снемат пръстови отпечатъци от малките деца на всеки две години, вместо на всеки пет, както е при възрастните, но това би било крайно неудобно за семействата. Затова аз настоях за благоразумен и практичен подход - да се приеме по-висока минимална възраст от 12 години, и Съветът наистина се съгласи да изключи децата под 12-годишна възраст, като се преразгледа тази възрастова граница след три години, след подробно проучване, осъществено под ръководството на Комисията.
<P>
Сега преминавам към въпроса за насърчаването на държавите-членки да си сътрудничат, като допускат външни доставчици. Не ме притеснява основната идея за наемане на външни изпълнители, но трябва да има надеждни условия, които да гарантират, че процесът на издаване на визи е честен и че наемането на външни изпълнители е последният вариант, както и че защитата и сигурността на данните са гарантирани.
<P>
Ето защо успяхме да включим в текста йерархия, при която сътрудничеството чрез ограничено представителство, съвместното разполагане или общи центрове за подаване на заявления за визи е първият избор, и само когато тези решения не са подходящи за справянето с големия брой кандидати или с осигуряването на добър географски обхват, тогава възлагането на външен доставчик влиза в действие. В компромиса става ясно, че държавите-членки остават отговорни за спазването на правилата за защита на данните и за всички нарушения съгласно националното законодателство.
<P>
Важен елемент е това, че в трети държави, които забраняват криптирането, се прилагат особени правила: прехвърлянето на данни по електронен път между консулства или между външен доставчик на услуги и държава-членка се забранява и държавата-членка трябва да гарантира, че електронните данни са прехвърлени физически в напълно криптиран вид на електронно запаметяващо средство, което се съпровожда от специални условия.
<P>
Последно, по отношение на таксата за виза, успешно настояхме, като условие за налагането от страна на външния доставчик на такса за услуга наред с визовата такса, че кандидатите за виза трябва винаги да имат възможността за директен достъп до консулството. Смятам, че това е много важно.
<P>
Като цяло свършихме добра работа. Компромисите бяха постигнати с тежка борба и мисля, че направихме крачка напред по отношение на общата визова политика.
<SPEAKER ID="477" NAME="Androulla Vassiliou">
член на Комисията. - (EN) Г-жо председател, преди всичко бих искала да предам съжалението на заместник-председателя г-н Баро, че няма възможност да присъства тази вечер.
<P>
Със задоволство отбелязвам, че Парламентът е приел общата позиция на Съвета и така е предал форма на политическото съгласие, до което достигнаха заедно със Съвета по това предложение по време на тристранния диалог на 2 декември 2008 г. Изказвам благодарностите си както към Парламента, така и към държавите-членки за готовността за отстъпки, която демонстрираха при постигането на официалното приемане на този инструмент, и най-вече искам да благодаря на докладчика, баронеса Sarah Ludford, и на съдокладчиците за тяхната подкрепа и сътрудничество. Това съгласие ще позволи да бъде продължена подготовката за пускането в действие на визовата информационна система (ВИС), планирано за края на тази година.
<P>
По предложение на Парламента, Комисията поиска Съвместният изследователски център да проучи важния въпрос за снемането на отпечатъци на деца под 12-годишна възраст. Техническите спецификации вече са изготвени и се очаква да бъдат изпратени на Парламента и Съвета в съвсем близко бъдеще.
<P>
Тази промяна в общите консулски инструкции също така ще предостави прозрачна и хармонизирана законодателна рамка за използването на външни доставчици, както и за въпроса за допълнителната такса за услуга.
<P>
Комисията счита, че текстът, по който е постигнато съгласие, е балансиран и, както се посочва в становището на Комисията към Парламента, привлича пълната подкрепа на Комисията.
<SPEAKER ID="478" NAME="Ewa Klamt">
от името на групата PPE-DE. - (DE) Г-жо председател, г-жо член на Комисията, госпожи и господа, за да подкрепим твърдението на Европейския съюз, че е пространство на свобода, сигурност и правосъдие, задачата ни е да контролираме разпределянето на входните визи за хора, които идват от страни извън Европа и пътуват за Европейския съюз. Новосъздадените правила изискват посолствата и представителствата на Европейския съюз да снемат пръстови отпечатъци и да правят снимки на кандидатите в бъдеще. Това отговаря на четири цели.
<P>
Първо, ще се улесни процесът на борба с измамите и злоупотребите, тъй като биометричните идентификатори затрудняват фалшифицирането на визи. Второ, това ще предотврати така нареченото "пазаруване на визи". Трето, процесът на кандидатстване за виза ще се ускори. Четвърто, в същото време граничният контрол ще се улесни, защото биометричните идентификатори ще позволяват на граничния персонал бързо да определя дали човекът пред тях е същият, на когото е била издадена визата.
<P>
Щяхме с удоволствие да подкрепим предложението на Комисията да се снемат пръстови отпечатъци на деца над 6-годишна възраст, за да предотвратим опасността от трафик на хора. За съжаление това не получи подкрепата на мнозинството в залата.
<P>
Групата на Европейската народна партия (Християндемократи) и Европейските демократи подкрепя с голямо мнозинство компромиса, че държава-членка, която е отговорна за приемането и обработването на заявленията, трябва също да може като краен вариант да работи с външни доставчици на услуги. Решителен фактор за нашето съгласие за такова сътрудничество е, че държавата-членка остава отговорна за защитата и сигурността на данните в такива случаи. Това означава, че електронните данни, изпратени от външните доставчици на услуги към властите на съответната държава-членка, трябва винаги да бъдат изцяло криптирани.
<P>
Искам да благодаря на докладчика и на колегите от другите групи, които работиха като докладчици в сянка по този проект три години.
<SPEAKER ID="479" NAME="Roselyne Lefrançois" LANGUAGE="FR">
Г-жо председател, г-жо член на Комисията, госпожи и господа, г-жо председател, Вие председателствате това заседание, ето защо говоря вместо Вас по този въпрос, който следихте като докладчик по становище.
<P>
Бих искала първо да отправя сърдечните си поздравления към баронеса Sarah Ludford за енергията, която вложи, и за резултатите, които постигна при трудните преговори по този въпрос. Смятам, че Парламентът трябва да се гордее с постигнатите резултати, защото задачата далеч не беше лесна, както видяхме.
<P>
Искам да наблегна предимно на две точки, които ми се струват съществени и от които можем да сме особено доволни: първо, вдигането от 6 на 12 години на възрастовата граница за снемане на пръстови отпечатъци от деца. Второ, установяването на принципа, според който събирането на биометрични данни от консулствата на държавите-членки може да се възлага на частни подизпълнители само в краен случай и при строга схема от определени много конкретни гаранции.
<P>
Знам, че според някои приетото решение не отговаря напълно на възможностите, които предложихме, особено по отношение на събирането от доставчик на услуги, в дипломатическа служба и прехвърлянето на данни чрез криптирана електронна поща или дори чрез криптирани електронни носители на данни, пренасяни в дипломатическа чанта.
<P>
Но ще отговорим, че това събиране от частни структури може да се извършва само в съответствие с европейското законодателство и че данните трябва да бъдат напълно кодирани от доставчика на услуги и предадени на компетентните органи на държавата-членка.
<P>
Нещо повече, получихме данни за нуждата да се договорят споразумения с трети страни, които забраняват кодирането на данни, пренасяни по електронен път. Проверката на заявления, всички евентуални интервюта, процедурата на потвърждение и отпечатването и поставянето на визови стикери ще се извършва само от дипломатически или консулски представители.
<P>
Същите условия се отнасят и за прехвърлянето на събраните данни от една държава-членка към друга в случаите на съвместно разполагане, с други думи представянето на една държава-членка от друга в трета страна.
<P>
Накрая, ако подробните условия за дейностите на доставчиците на услуги са описани в приложение към текста, те трябва като цяло да са определени от правнообвързващ инструмент.
<P>
В светлината на тези резултати можем само да се радваме на получените гаранции по отношение на въвеждането на по-добра визова политика в Европа. Гореспоменатите определено ще донесат полза на европейското общество и ще ни дадат възможност да подобрим отношенията си с трети страни.
<SPEAKER ID="480" NAME="Tatjana Ždanoka">
от името на групата Verts/ALE. - (EN) Г-жо председател, първо, от името на моята група искам да благодаря на баронеса Sarah Ludford за нейното добро сътрудничество. Тя е един от малкото докладчици, за които нищо не е невъзможно.
<P>
Знаете, че моята група силно се противопоставя на широкото въвеждане на биометричните данни. Независимо от това, решението вече е прието. Правното основание за събирането на пръстови отпечатъци при издаването на визи се осигурява от регламента за визовата информационна система, където според нас ще е по-целесъобразно да се включат разпоредби, определящи както общите правила, така и изключенията.
<P>
Сега за нас е критично важно да получим колкото може повече гаранции. Тук баронеса Sarah Ludford свърши отлична работа. За нас промяната на минималната възраст за снемане на пръстови отпечатъци от 6 на 12 години е много важна - но 14 години би било още по-добре.
<P>
Също така приветстваме пълното позоваване на основни права, като възможността да се възпроизвеждат данните от предишно заявление, ако то е било подадено преди не по-късно от 59 месеца вместо 48, както и гаранциите за надеждна защита на данните.
<P>
Въпреки това имаме доста опасения. Моята група не одобрява да се възлага на външни доставчици събирането на биометричните идентификатори, особено на места без дипломатическа или консулска защита. Също така сме против въвеждането на допълнителна такса за услуга.
<P>
Като цяло считаме, че въвеждането на биометричните данни във визите има критично въздействие по отношение на сигурността на данните и основните права, а не демонстрира някакви забележителни ползи. Ето защо не можем да подкрепим позицията на Парламента на второ четене. Това обаче не предопределя позицията ни относно доклада на Henrik Lax за визовия кодекс.
<SPEAKER ID="481" NAME="Sylvia-Yvonne Kaufmann">
от името на групата GUE/NGL. - (DE) Г-жо председател, госпожи и господа, високо оценявам целеустремените усилия на докладчика и искам да изкажа горещите си благодарности към нея и към всички, които имат участие, за отличната им работа през последните години. Въпреки това ще се въздържа от гласуване, най-вече защото мисля, че снемането на пръстови отпечатъци и целият процес на използване на биометрични идентификатори надвишават значимостта на проблема. Мисля, че желанието на министрите на вътрешните работи и органите по сигурността да събират колкото може повече лични данни е крайно съмнително.
<P>
Знам колко трудно беше да се получи компромиса от Съвета, който освобождава децата под 12-годишна възраст от задължението да предоставят пръстови отпечатъци. Но всички знаем, че това ще се случи само ако че не бъдат представени изчерпателни проучвания, които да доказват, че детските пръстови отпечатъци са надеждни. Политическите разисквания за това дали пръстовите отпечатъци на бебетата и малките деца са наистина нужни, все още не са приключили.
<P>
Правилата за използването на външни доставчици също ме притесняват донякъде. Определено са нужни строги, стандартизирани правила, тъй като някои държави-членки вече използват външни доставчици на услуги. Разбираемо е, че в много строго ограничени случаи може да е полезно да се прехвърли обработката на заявленията за визи на външни доставчици на услуги. Само че това не трябва да се прави за сметка на кандидатите и на сигурността на данните. Не мисля, че договореният компромис със Съвета в това отношение е удовлетворителен. Както Правната служба на Парламента, така и Европейският надзорен орган по защита на данните посочиха опасностите от наемането на външни изпълнители, когато тези изпълнители не са на място под дипломатическа защита. За съжаление Съветът пренебрегна тези опасения.
<P>
Друг проблем е таксата за услуга при наемането на външни изпълнители. Смятам, че не е редно тази такса да се прехвърля на кандидатите. Таксата за виза в размер на 60 EUR вече е твърде висока и е много трудно за хората от трети страни да си я позволят. Ако към нея се добави и такса в размер до 30 EUR, това няма да отговаря на идеята ми за отворена и гостоприемна Европа. Несъмнено това може да направи нещата по-лесни в случай на много големи страни, когато няма да се налага кандидатите да пропътуват половината страна, за да стигат до консулството и да подадат заявление за виза, а ще могат да подадат заявлението си при външен доставчик на услуги. Но според мен по-високите такси веднага ще заличат тази полза.
<P>
Искам да благодаря на всички за работата им по този въпрос през последните години.
<SPEAKER ID="482" NAME="Gerard Batten">
от името на групата IND/DEM. - (EN) Г-жо председател, не е изненада да чуем, че баронеса Sarah Ludford от еврофанатизираната партия на либералите и демократите иска да хармонизира още една област от това, което би трябвало да е суверенна национална политика. Защо която и да е държава-членка на Европейския съюз би искала обща система за кандидатстване и обработване на визи за поданици на трети страни? Решението кой може и кой не може да влезе в дадена държава трябва да бъде грижа единствено на самата държава - освен ако в главите на еврофанатиците вече не съществуват отделни държави, а само великата и безгранична държава Европейски съюз.
<P>
От 1997 г. досега на територията на Обединеното кралство са влезли около 6 милиона мигранти. Около 4 милиона са си тръгнали, като след тях населението е нараснало нетно с над 2 милиона. Настоящият темп на имиграция към Обединеното кралство води до нетно увеличение на населението с над 200 000 души на година - или нетно увеличение на населението от над 1 милион души на всеки пет години. Това се равнява на един нов град с размерите на Бирмингам. Повечето от тези мигранти влизат в страната легално, защото са граждани на Европейския съюз. В допълнение вероятно имаме 1 милион нелегални имигранти. Великобритания е една от най-гъсто населените страни в света - по-гъсто населена е от Индия, Китай или Япония. Според настоящата тенденция се очаква населението ни от 61 милиона да нарасне до 75 милиона през 2051 г. и се предполага, че ще стигне до 85 милиона през 2081 г.
<P>
Това, от което се нуждаем, е да напуснем Европейския съюз и да си възвърнем контрола над границите си. След като направим това, трябва да решим гражданите на кои държави ще допускаме в страната си със или без визи. Има много държави-членки на Европейския съюз, чийто граждани не трябва да допускаме в страната си без виза. Великобритания се нуждае от строга визова система, така че да решаваме кого да допускаме в страната си и кого - не. Това, от което не се нуждаем, е система, измислена от Европейския съюз.
<P>
Очаквам, че защитниците й ще се обосноват просто с въвеждането на общи критерии и процеси, за да заработи всичко по-плавно. Само че могат да се появят някои непредвидени последици. Вземете друг пример от законодателството на Европейския съюз, подкрепян от либералите и демократите. Европейската заповед за арест означава, че британските граждани, обвинени в престъпление от друга държава-членка на Европейския съюз, сега не могат да бъдат защитени от британските съдилища или дори от министъра на вътрешните работи, даже и ако очевидно е налице тежка несправедливост. Сега всяка корумпирана законодателна система може да изиска предаването на британски гражданин и ние трябва да се подчиним. Отказахме се от правото си да защитаваме собствените си граждани. Скоро ще имаме разглеждане на дела in absentia (в отсъствие на страните) и съвместно признаване на глобите и заповедите за конфискация. Либералите и демократите гласуваха "за" всичко това и го приветстваха. Тези мерки преобръщат основните свободи, от които англичаните са се ползвали от векове, както са съхранени в Магна Харта и Закона за правата от 1689 г.
<P>
Днес следобед Graham Watson, водача на либералите и демократите, настояваше Гордън Браун да присъедини Обединеното кралство към зоната на единната европейска валута, а това - както всеки здравомислещ човек знае - е икономическо самоубийство. Сега фанатиците либерали и демократи искат да прегърнем идеята за обща система за кандидатстване за визи. Когато гласоподавателите в Лондон разберат за позицията на баронеса Sarah Ludford по тези въпроси, надявам се да й изпратят еднопосочна виза за излизане от Европейския парламент по време на изборите за членове на ЕП на 4 юни 2009 г.
<SPEAKER ID="483" NAME="Carlos Coelho" AFFILIATION="PPE-DE">
(PT) Г-жо член на Комисията, госпожи и господа, съгласен съм, че визовата информационна система (ВИС) спешно трябва да бъде пусната в действие и че се нуждаем от кодекс на Общността за визите. Признавам работата, свършена от баронеса Sarah Ludford, но съвестта ми не ми позволява да подкрепя компромиса поради няколко причини.
<P>
Първо, не съм съгласен с използването на външни доставчици на услуги. Когато приехме втория вариант на Шенгенската информационна система (ШИС ІІ) със съгласието на всички политически групи, Парламентът отказа да допусне частни дружества да имат достъп до данни, въпреки че тогава това включваше просто регистрация на автомобили. Какво оправдава радикалната промяна в позицията на Парламента - да позволява частни дружества да събират данни като пръстовите отпечатъци, които са чувствителни лични данни? Тези дружества ще могат да задържат данните за една седмица според условията, определени в компромиса.
<P>
Второ, трябва да има по-добра защита на данните. Дипломатическата защита е от жизнено значение за осигуряването на ефективна защита на личните права на хората. Как може да бъде гарантирана защитата на данни, събрани от частни дружества, при условие че тази дипломатическа защита не е била осигурена? Забравихме ли случая със SWIFT, включващ пренасянето на данни, събрани от органите в Съединените американски щати? Ако подобна ситуация може да възникне в Съединените щати, представете си само какво може да се случи в не толкова развити страни с по-слаба защита на основните права.
<P>
Трето, цената на визите ще се повиши и ще бъде различна в различните страни. Предложението на Комисията целеше да предотврати "пазаруването на визи". Като се позволи на частни дружества да налагат такса, която ще бъде прибавена към цената на визата, ще се стигне до разлика в цената на визите в различните държави-членки. Следователно ще насърчаваме точно това, срещу което искаме да се борим, а именно "пазаруването на визи". Ако цената на една виза в дадена държава-членка е 60 EUR, а в друга 90 EUR, къде ще бъдат подадени повечето заявления? Това ще важи особено за многочленни семейства. При това без да споменаваме нуждата да се преразгледат споразуменията за улесняване на издаването на визи, като тези с Украйна и Сърбия, които бяха толкова твърдо подкрепени от този Парламент.
<P>
В резултат на всичко изброено, г-жо председател, аз не мога да приема този компромис.
<SPEAKER ID="484" NAME="Corina Creţu" AFFILIATION="PSE">
(RO) Преди всичко бих искала да поздравя докладчика за усилията, насочени към създаването на правна рамка, която ще даде основа за прилагането на биометричната система за идентификация.
<P>
Някои аспекти на този доклад предизвикаха разгорещени спорове в много държави-членки на Европейския съюз, особено в онези, които имат отношение към биометричната идентификация. Такива полемики възникнаха наскоро и в Румъния, която е предпоследната държава в Европейския съюз, въвеждаща биометрични паспорти, но първата, която прилага нов биометричен стандарт, включващ пръстови отпечатъци и от двете ръце, както и лицево изображение.
<P>
Опасенията относно въвеждането на биометричната система за определяне на самоличността се основават на естествено възникналото безпокойство по повод гарантирането на личната сигурност, защото е естествено да бъдем загрижени за това как се използват и защитават получените данни.
<P>
Едно от най-важните задължения на държавите-членки е да гарантират сигурността на своите граждани, без да се нарушават основните права на човека. Ето защо мисля, че наш дълг е да намерим баланса между тези два фундаментални аспекта на нашия живот: свободата и сигурността.
<P>
Докладът, върху който разискваме днес, е по-скоро формален и е предназначен да хармонизира на европейско ниво мерките относно биометричната идентификация. Трябва да направим това, имайки предвид, че определена част от държавите-членки вече са въвели въпросния метод без съществуването на правна рамка в тази сфера.
<P>
Например фактът, че децата под дванадесет години, както и хората, от които не е възможно физически да се снемат пръстови отпечатъци, ще бъдат освободени от задължението да дават такива отпечатъци за визите с биометрични данни, е доказателство за умереност и прагматизъм, които трябва да се разпрострат върху всички държави-членки на ЕС.
<SPEAKER ID="485" NAME="Hubert Pirker" AFFILIATION="PPE-DE">
(DE) Г-жо председател, г-жо член на Комисията, вярвам, че регламентът ще ни даде възможност да постигнем две важни цели: сигурност, от една страна, и по-удобен за гражданите подход, от друга.
<P>
Въвеждането на пръстови отпечатъци и на снимки ще гарантира, че новите визи няма да могат да бъдат подправяни и фалшифицирани. Според мен новите визи са по-удобни за гражданите, защото предложението ще въведе процедура от една стъпка, при която всички необходими данни се регистрират наведнъж. Освен това не е необходимо кандидатите за виза да посещават службата за издаване на визи всеки път, тъй като данните могат да бъдат съхранявани до пет години.
<P>
Считам, че ще бъде по-удобно за гражданите и ако процедурата се съкрати, като призовем държавите-членки на ЕС към сътрудничество или като осигурим външни доставчици на тази услуга, стига да се спазват регламентите за защита на данните. Ние ще гарантираме, че ще бъдат спазвани, защото са взети необходимите предохранителни мерки. Бих искал отново да уверя всички, които се опасяват, че в резултат от използването на външни доставчици на услуги ще се злоупотребява със системата или че няма да бъдат спазвани регламентите. В моята страна имаме много положителен опит в това отношение. Именно заради това аз подкрепям този по-удобен за гражданите подход.
<P>
Към момента и аз подкрепям докладчика и бих искал да я поздравя. В хода на съвместната ни работа не винаги е било така, уважаема баронесо Ludford. И все пак, не съм особено удовлетворен от факта, че няма да можем да снемаме пръстови отпечатъци от деца над шест години. Възразявам дори само защото, ако имахме такава възможност, сигурността на децата щеше да бъде по-голяма и защото щяхме да можем безпогрешно да определяме самоличността им и да предотвратяваме трафика на деца и други криминални прояви. Съжалявам, че няма да имаме тази възможност. Въпреки това се надявам, че след като бъде направено проучване, най-късно след три години всички ще проявят достатъчно разум и ще осъзнаят, че е възможно да се снемат пръстови отпечатъци от деца над шестгодишна възраст с цел да се гарантира по-голяма сигурност на децата.
<SPEAKER ID="486" NAME="Silvia-Adriana Ţicău" AFFILIATION="PSE">
(RO) Решение № 2004/512/ЕО на Съвета от 8 юни 2004 г. създаде правната рамка за снемане на биометрични данни за определяне на самоличността.
<P>
Европейският регламент, който разискваме в момента, определя общите стандарти за събиране на биометрични данни за определяне на самоличността и се основава на съответните разпоредби на Международната организация за гражданско въздухоплаване.
<P>
Великобритания и Ирландия няма да прилагат разпоредбите на действащия регламент, защото разпоредбите на достиженията на правото от Шенген не се прилагат за тях.
<P>
Мисля, че съблюдаването на защитата на личните данни е особено важно за този регламент. В практически аспект тези данни трябва да бъдат съхранявани и обработвани съгласно специфичното европейско законодателство. Освен това фактът, че държавите-членки на ЕС носят отговорност за организацията на начина, по който се приемат и обработват заявленията за виза, им възлага голяма отговорност по отношение на зачитането на правата на личността.
<P>
Искам само да спомена, че е от решаващо значение тези данни да бъдат обработвани и събирани от упълномощени служители и при никакви обстоятелства да не бъдат използвани за други цели.
<SPEAKER ID="487" NAME="Душана Здравкова" AFFILIATION="PPE-DE">
Г-жо Комисар, колеги, постигнатият компромис по отношение на въвеждането на биометричните данни при издаване на входни визи от държавите-членки на Европейския съюз безспорно осигурява по-висока степен на сигурност.
<P>
В същото време се осигуряват и достатъчно възможности за опазване на личните данни и неприкосновеността на личността на пътуващите. Искам да отбележа, че във всички случаи подобряването на техническите изисквания ще допринесе за противодействие на трансграничната престъпност, незаконната имиграция и трафик на хора.
<P>
За гранични страни, като моята, България, изложени на засилен натиск от имиграционните потоци и активността на международната организирана престъпност, успешното и скорошно въвеждане на новите стандарти ще бъде от ключово значение при опазване на външните граници на Съюза.
<P>
Също така, предлаганите изменения дават възможност на държавите-членки да подобрят и ускорят процеса по издаване на визи, което несъмнено ще допринесе за засилване на връзките с третите страни. Така ще се постигне цялостно подобрение на имиджа на Съюза. Разбира се, при прилагането на новото законодателство трябва да се има предвид и възможните икономически последствия за кандидатстващите за визи.
<P>
Събирането на допълнителни такси към вече съществуващите може да доведе до създаване на нови бариери пред свободата на придвижване на добросъвестните пътници. Накрая, искам да подчертая, че осигуряването на добра защита при обмен на данните във връзка с издаване на визи за пътуване в Европейския съюз ще бъде от ключово значение.
<P>
Парламентът винаги е защитавал личните данни на гражданите на Съюза и считам, че е справедливо и морално да прилагаме същите високи стандарти и при защита на данните на нашите гости.
<SPEAKER ID="488" NAME="Androulla Vassiliou">
член на Комисията. - (EN) Г-жо председател, искам само още веднъж да благодаря на уважаемата баронеса Ludford и на всички членове на Европейския парламент за техния принос и коментари. Ще предам на моя колега г-н Баро всичко, което бе казано от тях днес.
<SPEAKER ID="489" NAME="Sarah Ludford">
докладчик. - (EN) Г-жо председател, бих искала да благодаря на всички докладчици в сянка, с които работихме съвместно. В продължение на повече от четири години бях човекът, който на практика олицетворяваше въпросите, свързани с визовата информационна система (ВИС), така че с тези хора доста се сближихме, оформихме нещо като клуб и всички ще ми липсват много. Особено много ще ми липсвате Вие, г-жо председател - позволете да споделя това - тъй като може и да не се видим след изборите през юни. Бяхме един прекрасен, изцяло "дамски клуб", макар че бих искала, разбира се, да благодаря също и на всички ангажирани сътрудници от другия пол. Тяхната работа беше отлична.
<P>
Уважавам мнението на г-жа Kaufmann и г-жа Ždanoka. Разбирам техните позиции и съм им много благодарна за цялостното им участие в преговорите и разискванията, въпреки че - както те изтъкнаха - не могат да подкрепят резултата.
<P>
Много съжалявам, че г-н Coelho не може да подкрепи този компромис. Надявам се, че той разбира колко усилено се борих за някои от компонентите, които и той би желал да присъстват. Все пак ги имаше в първоначалния ми доклад. Ако той счита, че съм можела да постигна повече, това би могло да предизвика известно недоумение в Съвета и Комисията, защото мисля, че те ме възприемаха като доста упорит човек.
<P>
Г-н Batten напусна залата. Мисля, че това беше част от предизборната кампания на Партията за независимост на Обединеното кралство (UKIP). Както изтъкна г-жа Ţicău, Обединеното кралство не е страна във визовата информационна система, тъй като държавата не е част от Шенгенската зона. Следователно Обединеното кралство има пълен контрол над своите граници. Струва ми се, че разсъжденията на г-н Batten, както обикновено, бяха малко объркани.
<P>
Благодаря на всички останали изказали се, които дадоха своя конструктивен принос. Радвам се, че вече можем да оставим това зад гърба си, тъй като лично аз бих искала след всичко да се оттегля от поста на "отговарящ за визовата информационна система".
<SPEAKER ID="490" NAME="Председател">
Разискването приключи.
<P>
Гласуването ще се състои в сряда.
<P>
Писмени декларации (член 142)
<SPEAKER ID="943" NAME="Alin Lucian Antochi  " LANGUAGE="RO">
Въвеждането на биометрични идентификатори като част от Визовата информационна система (ВИС) бележи важна стъпка по пътя към установяването на надеждна връзка между притежателя на виза и паспорта, като по този начин се предотвратява използването на фалшива самоличност.
<P>
И все пак, този регламент още на първо четене разкри ред несъгласия между Съвета и Парламента относно следните аспекти: снемане на пръстови отпечатъци от деца до шестгодишна възраст с риск да се пренебрегнат всички подробности, свързани с разходите и неудобствата, които биха могли да срещнат родителите при всяка промяна в пръстовите отпечатъци на техните деца; нови предизвикателства, свързани с начина на организация на събирането на биометрични данни; и не на последно място - липсата на опит в държавите-членки по отношение на управлението на базите данни за съхранение на личните данни и справянето с техническите грешки.
<P>
В тази ситуация трябва да се уверим, че държавите-членки на ЕС ще прилагат стандартите за издаване на шенгенски визи и че Общите консулски инструкции ще бъдат преработени и адаптирани. Освен това трябва да обърнем специално внимание на защитата на биометричните данни на лицата, които са ги предоставили. Трябва да сме наясно със следното: въпреки че тази система за събиране на биометрични данни е предназначена за борба с престъпността и тероризма чрез предоставяне на достъп и обмен на информация между полицейските органи на държавите-членки на ЕС, тя може да бъде също толкова достъпна и за групи с други интереси, ако не бъдат разработени и приложени мерки за гарантиране на високо ниво на сигурност.
<SPEAKER ID="942" NAME="Marian-Jean Marinescu  " LANGUAGE="RO">
Регламентът, изменящ Общите консулски инструкции относно визите, определя правната рамка, необходима, за да бъдат въведени биометричните идентификатори във Визовата информационна система (ВИС), както и организацията на приемането и обработката на заявленията за виза.
<P>
Този регламент предоставя възможност за сътрудничество с външен доставчик на услуги за събирането на заявления за виза.
<P>
Мисля, че доводите за даването на пълна свобода за сътрудничество с външни доставчици на услуги не са основателни и създават риск за трафик на визи. Въпреки че този регламент предвижда държавите-членки да останат оператори на този процес, а външните доставчици на услуги се упълномощават от операторите, считам, че защитата на частните лица по отношение на обработката и разпространението на техните биометрични данни е поставена под въпрос.
<P>
Правото да се изисква допълнително заплащане за услугата, отделно от обичайната такса за визите, ще създаде различия между държавите-членки на ЕС по отношение на цената на визите. Напълно съм убеден, че това ще създаде различия между държавите-членки също и по отношение на количеството заявления за визи.
<P>
Бих искал да привлека вниманието на държавите-членки, които използват наемането на външни подизпълнители като начин да уредят приемането и обработката на заявленията за виза. Моля да имате предвид тази опасност и да преразгледате правната рамка, така че да бъде снижена до минимум възможността външни доставчици на услуги да приемат заявленията за виза.
