<CHAPTER ID="013">
Едноминутни изказвания по въпроси с политическа значимост
<SPEAKER ID="022" NAME="Председател">
Следващата точка е едноминутни изказвания по въпроси с политическа значимост.
<SPEAKER ID="023" NAME="Erna Hennicot-Schoepges" AFFILIATION="PPE-DE">
(FR) Г-н председател, бих искала да привлека вниманието на Европейския парламент към пристигането в Прага на президента на Беларус г-н Лукашенко. Дали визитата на президента Лукашенко е в съответствие с ценностите, които ние отстояваме? Може ли Европейският съюз да поддържа отношения с един президент, който държи всички власти без ограничение във времето и без мандат? Какъв образ ще си създаде Европейският съюз, ако се съгласи да приеме присъствието на президент, елиминирал редица свои политически опоненти и който ограничава правата на своите граждани? С какъв образ ще се представи нашият Съюз пред администрацията на Обама, след като гражданин на САЩ гние в беларуски затвор и е застрашен от смърт, ако не бъдат взети бързи мерки? Смятам, че тази покана изобщо не трябваше да бъде отправяна.
<SPEAKER ID="024" NAME="Antonio Masip Hidalgo" AFFILIATION="PSE">
(ES) Г-н председател, бих искал да говоря днес пред всички вас за El Musel, най-голямото пристанище в моя регион Астурия.
<P>
От абсолютно решаващо значение е Комисията да деблокира финансирането за извънредните разходи на това пристанище. Членът на Комисията Таяни разбира това, както и неговият предшественик г-н Баро; те и двамата признаха огромните функционални и екологични предизвикателства на El Musel.
<P>
В разгара на кризата, след като преустройства като тези в El Musel са от жизнена необходимост, е време да се преодолеят твърде дълго продължилите и прекалено бюрократични пречки, да се мисли с размах и да се върви напред с финансирането, което е толкова важно за Астурия, северната част на Испания, също и за европейското икономическо възстановяване. Нека още веднъж да го кажа: и за европейското икономическо възстановяване, в което Испания има честта да играе роля.
<SPEAKER ID="025" NAME="Метин Казак" AFFILIATION="ALDE">
Резултатите от последната среща на Европейския съвет са пример как сe прилага на практика един от основните принципи на Европейския съюз - солидарността.
<P>
Помощта от 5,6 милиарда евро ще позволи на народите от Стария континент да преодолеят последиците от глобалната финансова икономическа криза. За България одобрените 105 милиона евро за обезпечаване на енергийната сигурност, за изграждането на широколентов интернет и за земеделието са израз на съпричастност и на нарастващото доверие към антикризисната програма на правителството.
<P>
От съществено значение за моята страна е Европейската комисия да одобри, а Европейският парламент да подкрепи поисканото удължаване до 2013 г на компенсациите за предсрочното затваряне на 3-ти и 4-ти блок на АЕЦ "Козлодуй". България претърпя най-много загуби след неотдавнашната газова война между Русия и Украйна, а е важно да се спазва и принципът за равно третиране на всички държави в рамките на Съюза.
<P>
Разчитам на положителния сигнал от председателя на Комисията, г-н Барозу, и призовавам колегите от Европейския парламент да позволят справедливостта и солидарността в Европа да възтържествуват.
<SPEAKER ID="026" NAME="Eoin Ryan" AFFILIATION="UEN">
(EN) Г-н председател, бих искал да поставя въпроса за нападките и забележките, които се отправят в определени среди срещу ирландската банкова и финансова система.
<P>
Ирландската система работи в правна и регулаторна рамка за направляване на политиките, продиктувана от ЕС. Системата в Ирландия е толкова силна или толкова слаба, колкото е тази рамка на ЕС. Както всички ние знаем, регулаторната система се провали в световен мащаб. В Ирландия нещата не са нито по-зле, нито по-добре, отколкото където и да било другаде.
<P>
Възразявам срещу враждебните коментари по адрес на Ирландия от страна на медиите в Лондон, Ню Йорк и Германия. Във всички тези места възникнаха регулаторни и банкови предизвикателства и проблеми, равностойни, а в редица случаи и много по-тежки, отколкото онези, които ние срещнахме в Ирландия. Постоянните нападки от някои от нашите съседи в ЕС се основават по-скоро на предразсъдъци, отколкото на обективни факти, и не допринасят за солидарността в ЕС във времена, в които Европа се сблъсква с огромни финансови и икономически предизвикателства.
<SPEAKER ID="027" NAME="László Tőkés" AFFILIATION="Verts/ALE">
(HU) Компанията с международна известност Roşia Montană Gold Corporation, канадско-румънско съвместно дружество, планира да разработи най-голямата златна мина на открито в трансилванския град Верешпатак (Рошия Монтана). В своя резолюция от декември 2004 г. Европейският парламент изрази дълбоката си загриженост във връзка със заплахите от природна катастрофа, създавани от проекта. На свой ред Генералната асамблея на ICOMOS от 2005 г. прие решение за опазване на историческото наследство на древното поселище.
<P>
Съвместното дружество, около което се случва поредица от скандали, възнамерява да използва същия метод на преработка, основан на технология с цианид, като този, замърсил по цялата й дължина р. Тиса през 2000 г. Архитектурното наследство на Верешпатак (Рошия Монтана) също бе разрушено, а населението му - доведено до бедност. Румънското правителство изглежда възнамерява да вдигне своята временна забрана за тази инвестиция.
<P>
Призовавам Европейският парламент да се намеси за спасяването на Верешпатак и защитата на природната му среда. От своя страна, Европейската комисия следва да окаже принос за възстановяването на разрушения град и неговите околности.
<SPEAKER ID="028" NAME="Georgios Toussas" AFFILIATION="GUE/NGL">
(EL) Г-н председател, през идните няколко дни предстоят следните годишнини:
<P>
10 години от недостойната война, започната от НАТО и от ляво центристките и дясноцентристките правителства на Европейския съюз срещу народа на Югославия;
<P>
6 години от престъпната война и окупация на Ирак от САЩ и неговите послушни съюзници - война, отнела живота на около 1,5 милиона иракчани;
<P>
60 години от създаването на НАТО - империалистическата военна машина и заплаха за мира в целия свят, която се готви да отбележи своя 60-ти юбилей с празнична среща на върха в Страсбург.
<P>
Преди десет години във Вашингтон, на 23 и 24 април 1999 г., ръководителите на държавите членки на НАТО подписват по случай 50-я юбилей на организацията декларация, с която утвърждават нейната нова доктрина. Така е приета новата стратегия на НАТО, която също така официално отхвърля основните норми на международното право. Следват поредица други престъпни интервенции на НАТО в Афганистан, Ирак, Иран и Близкия изток.
<P>
В подготовката за срещата на върха на НАТО френските органи превърнаха центъра на Страсбург в забранена за посещение зона и задействаха предвидената в Ергенското споразумение възможност, за да предотвратят влизането на мирни демонстранти във Франция. Те мобилизираха значителни военни и полицейски сили за разправа с демонстрантите. Тези мерки, които по крещящ начин нарушават основни демократични права, показват колко много се боят от хората НАТО и империалистите.
<P>
Народът трябва да отвърне на честванията и "празненствата", отбелязващи 60-я юбилей на престъпното империалистично действие на НАТО, като укрепи антиимпериалистическото мирно движение и засили исканията на обикновените хора за разпускане на НАТО...
<P>
(Председателят отнема думата на оратора)
<SPEAKER ID="029" NAME="Kathy Sinnott" AFFILIATION="IND/DEM">
(EN) Г-н председател, интергрупите имат дълга и уважавана история в Парламента. В интергрупите членовете на Парламента могат да се обединяват отвъд политическите разединения, за да разглеждат конкретни въпроси.
<P>
Например най-старата интергрупа, тази за хората с увреждания, разглежда законодателството, което преминава през Парламента, за да бъде сигурна, че то отчита нуждите на хората с увреждания, а също така осведомява другите парламентаристи за въпроси, свързани с уврежданията.
<P>
Въпреки стойностната работа на интергрупите през последната година те бяха маргинализирани и на практика премахнати от вътрешните парламентарни правила, които отказват зали и часове за срещи на интергрупите в графика на заседанието в Страсбург.
<P>
Смятам, че трябва да разрешим този проблем без отлагане - преди следващия мандат - тъй като в противен случай интергрупите ще останат в миналото, Парламентът ще обеднее без тях, а интересите на европейските народи няма да бъдат защитавани толкова добре.
<P>
(Ръкопляскания)
<SPEAKER ID="030" NAME="Десислав Чуколов" AFFILIATION="NI">
Дами и господа депутати, в последните години в България се наблюдава едно уродливо явление, наречено "купуване на гласове".
<P>
Това правят абсолютно всички политически сили без патриотичната партия "Атака". Дори партии, определящи се за алтернатива на управляващите, плащат на избирателите, както сочат данните от преди няколко дена в плевенското село Брест.
<P>
Предстоящите у нас избори се очертава да бъдат най-манипулираните и подли избори в новата история на България. Турската етническа и антиконституционна партия ДПС е приготвила колосалната сума от 60 милиона евро, за да успее да вкара максимално голям брой депутати, представляващи интересите на Турция, както в Европарламента, така и в националното събрание на Република България.
<P>
Абсолютно реална е опасността в следващия Европарламент да има представители, заслужили поста си с купуване на гласове. Ние от "Атака" казваме: "Не на Турция в Евросъюза!" и призоваваме председателя Pöttering да настоява пред българските власти да се погрижат това да бъде осуетено в предстоящите да се приемат изборни закони.
<SPEAKER ID="031" NAME="György Schöpflin" AFFILIATION="PPE-DE">
(HU) Случаят е очевиден: на няколкостотин метра от унгарската граница в едно австрийско село на име Хейлигенкройц австрийска компания организира построяване на пещ за отпадъци с голям капацитет. От унгарска страна град Szentgotthárd гледа на планирания обект като на неприемлив поради причини, свързани със защитата на околната среда, освен други.
<P>
През последните две години от унгарска страна бяха провеждани чести протести, но австрийците отказват да вземат това предвид. В резултат нарастващите антиавстрийски настроения заплашват да засегнат дори традиционно сърдечните връзки между двете страни.
<P>
Ние молим австрийската страна да разгледа този план, като има предвид съображенията на Унгария, и да прекрати този проект.
<SPEAKER ID="032" NAME="Gyula Hegyi" AFFILIATION="PSE">
(EN) Г-н председател, през януари Комисията атакува унгарския мораториум върху генетично модифицираната царевица MON810. Този мораториум се ползва с недвусмислената подкрепа на цялата унгарска научна общност, всички политически партии и унгарското общество. На Европейския съвет през март Унгария и Австрия получиха огромно мнозинство за запазване на мораториума въпреки решението на Комисията. Двадесет и три от двадесет и седемте държави-членки подкрепиха Унгария срещу Комисията.
<P>
Това показва, че е крайно време да преосмислим метода за разрешаване на ГМО в Европейския съюз. Смятам - и това е ясно и от вота на Съвета - че повечето от държавите-членки мислят по един и същ начин: именно държавите-членки трябва да притежават правомощията да разрешават или не даден ГМО. Надявам се, че следващият новоизбран Парламент ще създаде нова правна уредба относно разрешаването на ГМО, основана на духа на субсидиарност и прозрачност. Комисията трябва да си сътрудничи с Парламента и с държавите-членки, а не да им налага своя диктат.
<SPEAKER ID="033" NAME="Jean Marie Beaupuy" AFFILIATION="ALDE">
(FR) Г-н председател, една от нашите колеги преди малко повдигна въпроса за интергрупите.
<P>
В Парламента има повече от 20 интергрупи и тяхната работа бе осезаема през целия мандат, който наближава своя край. Неизброимо количество текстове се възползваха от работата на нашите интергрупи; десетки хиляди души, г-н председател, и стотици институции бяха приети в Парламента благодарение на работата на интергрупите. Ако продължим да потискаме интергрупите, като отказваме да им даваме зали за заседания, ще има още демонстрации.
<P>
Г-н председател, вие сте много опитен човек, имате огромен опит в нашия Парламент. Не позволявайте на повече или по-малко тайни подгрупи да се събират през следващия парламентарен мандат. На равнището на интергрупите ние не се боим от прозрачност и именно затова настоятелно ви призоваваме да извършите напълно открита оценка на интергрупите през този мандат. По този начин ще имаме доказателство за тяхната полезност.
<P>
Г-н председател, моля ви, не оставайте глух за исканията на интергрупите и за всички писма, които ви бяха изпращани през последните години.
<SPEAKER ID="034" NAME="Ewa Tomaszewska" AFFILIATION="UEN">
(PL) Г-н председател, не може да се отрече, че в Европа има демографска криза. Произтичащият от нея недостиг на работна сила застрашава икономическото развитие на държавите-членки на ЕС. Кризата заплашва и ефективността на пенсионните системи, а също създава сериозни проблеми за европейските здравни и социалноосигурителни системи.
<P>
Междувременно Европейската комисия не съумя да вникне в нашите усилия за промяна на отрицателната демографска тенденция чрез насърчаване на развитието на семействата. По-специално имаше възражения срещу необходимостта от намаляване на ДДС върху продукти за малки деца, като например еднократните пелени. Идеята за санкциониране на отделни държави заради приемането на такива решения показва неосведоменост за опасностите, пред които се изправяме, или може да бъде възприета като липса на добра воля. Във всички случаи обаче тя е неприемлива.
<SPEAKER ID="035" NAME="Ilda Figueiredo" AFFILIATION="GUE/NGL">
(PT) Скандално е, че единственият завод за автомобилни гуми, който е изцяло португалско притежание, вече от няколко месеца е спрял работа, като по този начин застрашава близо 300 преки работни места в социално необлагодетелстваната област Vale do Ave. В нея се отбелязва един от най-високите проценти на безработица в Европейския съюз след редица затваряния на предприятия и съкращения в сектора на текстила.
<P>
Работниците от Camac в Santo Tirso и профсъюзът, който ги представлява, изложиха публично това сериозно положение, като посочиха, че компанията няма задължения към банки или към държавата, а фактически има кредити за десетки хиляди евро поради задържане на ДДС. Основните кредитори са самите работници, чиито заплати не са изплащани, тъй като компанията не успя да се справи с последиците от падащата стойност на британската лира, докато почти цялата й продукция се изнася за Великобритания, нито с рязко нарасналите разходи за суровините, използвани в производствения процес.
<P>
След заявлението на компанията за обявяване в несъстоятелност те от 30 март чакат решение. Португалското правителство и Европейската комисия трябва без забавяне да отговорят на предупрежденията и на недоволствата, изказвани от работниците, за да предотвратят нарастването на безработицата и мизерията в една област, в която няма алтернативна заетост.
<SPEAKER ID="036" NAME="Philip Bushill-Matthews" AFFILIATION="PPE-DE">
(EN) Г-н председател, преразглеждането и реформирането на парламентарните процедури сега заема важно място в дневния ред и съм сигурен, че това е тема, на която Вие самият лично много държите.
<P>
Бих искал да подкрепя коментарите, които някои колеги вече направиха във връзка с важността на интергрупите. Аз съм съпредседател на интергрупата за остаряването, а както може би знаете, повече от 50 % от гласоподавателите тази година - за първи път - ще са на над 50-годишна възраст. Така че въпросите, свързани с остаряването, интересуват не само хората тук; те са важни за хората отвън, за нашите избиратели.
<P>
Искам да пледирам пред Вас, г-н председател, да използвате яснотата и честността, които са отличителни белези на Вашето председателство, за да постигнете занапред работата на интергрупите да бъде улеснявана, а не възпрепятствана. Можем ли да разчитаме на Вашето обещание, моля?
<SPEAKER ID="037" NAME="Председател">
Винаги е приятно да се видят британските консерватори всички на борда на европейския кораб и изцяло на наша страна. Много ви благодаря и обещавам да направя всичко, което мога.
<SPEAKER ID="038" NAME="Proinsias De Rossa" AFFILIATION="PSE">
- (EN) Г-н председател, искам да се изкажа във връзка с нарушаването на екологичното законодателство в Ирландия, по-специално във връзка с качеството на водата. Новото проучване на ЕС за качеството на водата в Ирландия сочи, че според близо две трети от хората качеството на водата е сериозен проблем, а половината от нашите граждани смятат, че качеството се е влошило от 2004 г. насам.
<P>
Осемдесет процента от хората намират, че през последните пет години не е настъпило подобрение на качеството на нашите реки, езера и крайбрежни води. Вече от седем години Комисията разследва дали ирландското правителство се съобразява с решението на Съда на ЕО от 2002 г., с което бе обявено, че Ирландия нарушава законодателството за качеството на водата.
<P>
Трябва да намерим начини да се уверим, че законите, които приемаме в интерес на гражданите на Европа, действително се прилагат от държавите-членки. Комисията, която е пазителката на нашия Съюз, трябва да действа своевременно, за да осигури това съобразяване.
<SPEAKER ID="039" NAME="Kinga Gál" AFFILIATION="PPE-DE">
(HU) Във времена на напрежение в новите държави-членки все още действат старите рефлекси на властимащите, които са недопустими в съответствие с принципа на правовата държава. На нашия национален празник в Унгария политическите права бяха нарушени по недопустим начин в Будапеща. Районът около честванията бе напълно затворен, също както бе някога при диктатурата. Няколко дни преди това исканията за по-отговорно правителство и призивите за оставка на министър-председателя бяха посрещнати от полицейски действия, включващи задържане и нечовешко и унизително третиране.
<P>
От този уикенд видяхме и как органите пренебрегват и демокрацията, тъй като се опитват да възпрепятстват провеждането на предсрочни избори чрез разместване на високи управленски постове. Това не е демократичната държава, управлявана съгласно принципа на правовата държава, за която ние, младото поколение от края на комунистическия режим, мечтаехме; по-скоро усещаме, че по този начин започва една мека диктатура.
<P>
По подобен начин ни напомнят рефлекси от миналото и действията на румънските органи, когато въпреки техните препоръки президентът на Република Унгария отпътува за участие в празненствата на 15 март с 1,5-милионната унгарска общност в Румъния, но съумя да участва в тях само като частно лице, пътувайки с кола. Причината за това бе отмяната на разрешението за кацане на президентския самолет от Румъния въз основа на измисленото основание, че посещението ще навреди на партньорството между двете страни. Това се случва през 2009 г. в две съседни държави-членки на ЕС.
<SPEAKER ID="040" NAME="Csaba Sándor Tabajdi" AFFILIATION="PSE">
- (HU) Срещата на върха на ЕС от миналата седмица потвърди основните принципи, които и Европейският парламент провъзгласява, а именно, че Европейският съюз не търпи протекционизъм и не допуска накърняване на достиженията на общия пазар. Поздравявам г-н председателя, който присъстваше на заседанието на Европейския съвет.
<P>
Бяха взети много важни решения, включително решения по въпроса, препоръчан от министър-председателя на Унгария Ференц Дюрчани преди година и подкрепен от доклада Расмусен на Европейския парламент, а именно, за създаването на финансов пазар и система за банков надзор. На срещата на върха бе взето принципно решение за това, което представлява много съществена крачка напред.
<P>
Важна крачка напред за целия Европейски съюз, но по-специално за Централна и Източна Европа и балтийските държави, е това банките да не могат да изоставят своите клонове в тази област, а да са задължени да прехвърлят от получаваните от тях помощи.
<P>
Фактът, че подкрепата за платежния баланс на държавите-членки извън еврозоната бе удвоена от 25 милиарда EUR на 50 милиарда EUR, е изключително важен израз на солидарността на ЕС. Това е от общ интерес за всички нас и за щастие е от интерес за целия Европейски съюз.
<SPEAKER ID="041" NAME="Aurelio Juri" AFFILIATION="PSE">
(SL) На последното ни заседание приехме важен законодателен пакет за корабоплаването, насочен към усъвършенстване на процедурите, които трябва да бъдат следвани при морски катастрофи.
<P>
Както знаем, моретата ни носят много ползи, но крият и рискове. Когато се случи голяма катастрофа, живеещите по крайбрежието плащат за последиците от нея. Ето защо най-добрият подход е превенцията, по-специално такава, която да регулира размерите и естеството на морския трафик според чувствителността на зоната, през която преминава той.
<P>
По тази причина искам да задам следния въпрос на Комисията, и по-специално на члена на Комисията г-н Таяни, който отговаря за транспорта и към който ще се обърна на неговия майчин език - италианския.
<P>
(IT) Г-н председател, госпожи и господа, (...) как се съчетават целите на това ново законодателство относно морската безопасност с плановете за два регазификатора за метан в залива на Триест, зона с интензивно корабоплаване и висока градска концентрация, където морето е плитко, не по-дълбоко от 20 метра, и морското дъно не бива да се докосва, тъй като е замърсено с живак? Ако бъде изграден, този терминал ще обработва по един танкер с метан седмично на инсталация. Известни са ни рисковете, които подобни кораби създават в такива зони.
<SPEAKER ID="043" NAME="Bogusław Rogalski" AFFILIATION="UEN">
(PL) Г-н председател, искам днес да се съсредоточа по-специално върху начина, по който израелската армия се опитва да унищожи палестинския народ пред очите ни. Не бива да оставаме безразлични към това.
<P>
Слушам с притеснение медиите в Израел, слушам войници, които разказват как им е било наредено да стрелят по цивилни граждани, включително по възрастни жени. Вестник "Haarec" публикува писмената заповед, дадена от един от военнокомандващите на неговите подчинени. Той наредил на своите войници да стрелят по хора, помагащи на ранени палестинци. В крайна сметка войниците се научиха и да проявяват крайно незачитане на живота на палестинците. Като доказателство могат да се приведат злокобните тениски, носени от израелски войници, на които е изобразена бременна арабска жена и е изписан текстът "с един изстрел - двама убити".
<P>
Ние трябва да нарушим мълчанието, което цари по този въпрос в Парламента. Никоя нация не е по-добра или по-лоша от която и да било друга. Днес палестинският народ се нуждае от нашата помощ и подкрепа. Ние трябва да поемем предизвикателството и да разгледаме този проблем.
<SPEAKER ID="044" NAME="Anna Záborská" AFFILIATION="PPE-DE">
- (SK) Г-н председател, преди две седмици ни съобщихте една много печална и ужасяваща новина. Млад мъж в Германия убил 15 души, след което се самоубил. Той извършил убийства и застрелял много хора, включително собственото си семейство, обхванат от скръб и отчаяние. И неговото семейство е изгубило дете, и техният свят също е преобърнат.
<P>
Позволете ми да цитирам думите на германския президент от погребалната церемония за жертвите: "Всички ние сме изправени пред много сериозен въпрос. Дали правим достатъчно, за да защитаваме себе си и нашите деца? Дали правим достатъчно, за да защитаваме хората, които са в риск? Дали правим достатъчно за мира в нашите земи? Трябва да се запитаме какво можем да правим по-добре в бъдеще и какви поуки можем да си извадим от това събитие. Нека също така да помогнем на родителите и на децата да остават по-далеч от опасността."
<P>
Ето защо аз искам да призова отново Европейския парламент и Европейската комисия да подкрепят европейската кампания "Знаете ли къде са децата ви?". Както вече съм казвала тук, нека да направим всичко, което е по силите ни, за да не се повтаря никога вече подобно нещо.
<SPEAKER ID="045" NAME="Silvia-Adriana Ţicău" AFFILIATION="PSE">
(RO) Европейският съюз е преди всичко и най-вече социална Европа. Ние се нуждаем от икономическо развитие, но също така се нуждаем от заетост, достойни заплати и пенсии, достъп до здравни и образователни услуги, които трябва и да бъдат с добро качество.
<P>
Във време на икономическа криза много компании изпитват трудности и служителите губят работата си.
<P>
В Румъния в обектите на Arcelor Mittal в Галац и Хунедоара няколко хиляди служители ще се редуват в технически престой, като ще получават само 75 % от заплатата си или просто ще бъдат съкратени. Подобни ситуации се наблюдават и в други страни, и в други компании от различни сектори на индустрията.
<P>
Призовавам Комисията да обмисли подготвянето на решение на Съвета за преразглеждане на критериите за достъп до Европейския социален фонд и Европейския фонд за приспособяване към глобализацията. Това трябва да бъде направено на равнището на индустрията и на компаниите, а не само на регионално и местно равнище, така че фондовете да бъдат отпускани бързо за подпомагане на работниците в кризисно положение.
<P>
Вярвам, че Европа може и трябва да прави повече за служителите, срещащи трудности.
<SPEAKER ID="046" NAME="Edit Bauer" AFFILIATION="PPE-DE">
(HU) Искам да обърна внимание на методите, използвани от правителството на Словакия, за потискане на езиковите права на малцинствата в нарушение на техните права. Миналата седмица правителството прие изменение в законодателството във връзка с националния език, което според него не засяга езиковите употреби на "малцинствата"; текстът на законопроекта обаче свидетелства за друго.
<P>
Искам да дам два примера. Параграф 8, точка 4 от законопроекта, който се отнася за здравните грижи и социалните институции, постановява, че има два случая, в които лица, принадлежащи към малцинствена група, могат да използват майчиния си език в тези институции: когато не знаят националния език или когато институцията е разположена в място, където присъствието на малцинства надхвърля 20 %. Така лекарите първо ще питат пациентите какъв език говорят и чак след това ще могат да ги попитат какво ги боли, в противен случай според законопроекта нарушението на закона ще се наказва с глоба между 100 и 5000 EUR.
<P>
Положението не е по-добро и във връзка с предоставянето на информация, тъй като радиопрограмите - с изключение на държавното радио - ще трябва да се излъчват първо на езика на малцинството и после още веднъж изцяло, но вече преведени.
<P>
Г-н председател, имам само един въпрос: могат ли малцинствата да разчитат на подкрепа от Европа?
<SPEAKER ID="047" NAME="Jelko Kacin" AFFILIATION="ALDE">
(SL) В Bazovica, близо до Триест, недалеч от границата между Словения и Италия, има паметник на първите антифашисти в Европа, който се издига там още от септември 1945 г. През 1930 г. по време на Първия процес в Триест четирима словенски патриоти - Bidovec, Marušič, Miloš иValenčič - са осъдени на смърт от специален фашистки трибунал.
<P>
До днес паметникът шестнадесет пъти е повреждан и зацапван с боя, последно едва преди седмица. Този вандалски акт е част от поредицата политически, икономически, културни и образователни усилия за оказване на натиск върху словенската етническа общност в Италия и върху Република Словения.
<P>
Цяла поредица актове, включващи зацапване с боя на словенски паметници, драскане по стените на словенски училища и по регионални знаци с надписи на словенски език, дълбоко нараниха чувствата на италианските граждани от словенски произход и на словенския народ в Република Словения.
<P>
Досега обаче никой не е бил призован да отговаря за тези углавни престъпления. Трудно ми е да повярвам, че италианската полиция се е проявила като толкова некомпетентна и не е успяла да открие извършителите или че липсва политическа воля за намирането им. Когато за шестнадесети пореден път изглежда невъзможно да бъдат проследени извършителите, това действително е прекалено.
<SPEAKER ID="048" NAME="Димитър Стоянов" AFFILIATION="NI">
Уважаеми колеги, на миналата сесия, във връзка с разискванията за Турция, стана дума за непризнаването от турска страна на арменския геноцид. Но вие не знаете за един друг непризнат геноцид, извършен от турците в продължение на петстотин години - българския.
<P>
Ще ви запозная с една малка част от него, случила се за четири дни през април 1876 г., чрез думите, написани тогава от американския журналист Макгахан:
<P>
"Справедливи ли са или не тия сведения, за мене е все едно, веднъж щом е призната страшната цифра 15 000 души, убити за четири денонощия. Никакво закръгляне на тази цифра не може да увеличи нейния ужас, който достига до колосални размери, когато напълно усвоиш всичките гибелни и позорни подробности на тая безчовечна сеч. Френският консул сам чул как башибозуците разказвали с възхищение на своите внимателни слушатели, че те, като отрязвали главите на децата, с любопитство гледали как техните малки тела падали и се търкаляли като заклани пилета."
<P>
Това, в няколко реда, са само четири дена от петвековния тотален геноцид на Османска Турция спрямо поробените българи. Ние, депутатите от "Атака", искаме признание и извинение, преди да се отваря каквато и да е дума за членството на Турция в Европейския съюз.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Г-н председател, освен че представлява селскостопанска и икономическа политика, общата селскостопанска политика, ревизирана през периода 2003-2008 г., днес е до голяма степен и социална политика, което аз намирам за правилно. Например програмите за хранителни помощи се укрепват, предприемат се инициативи за плодове и зеленчуци в училищата, също правилно според мен, и се прилагат програми за въвеждане на широколентов достъп и оживяване на селските райони.
<P>
Същевременно ние имаме нужда от здрава обща селскостопанска политика за посрещане на днешните нужди, тъй като с общата селскостопанска политика селскостопанските производители получават подкрепа и остават в селските райони. Ето защо нека се обединим в искането да се спре пренасочването на ресурси от общата селскостопанска политика към други политики. Ресурсите за селскостопанска политика трябва да бъдат увеличени:
<P>
ако искаме безопасни храни, тъй като само безопасните храни могат и трябва да бъдат европейски храни;
<P>
ако искаме съответствие на храните, тъй като само по този начин ще можем да се справяме с кризи;
<P>
ако искаме защита на околната среда, в който случай храните трябва да се отглеждат в съответствие с европейските практики;
<P>
ако искаме селскостопанските производители да останат в селските райони, трябва да им оказваме помощ;
<P>
ако искаме здрави потребители, трябва да им осигурим европейски храни.
<P>
В заключение искам да призова Европейския съюз да увеличи бюджета си, тъй като това ще даде бъдеще на Европа. Също така ако искаме силен селскостопански сектор, е необходимо да се увеличат фондовете за общата селскостопанска политика.
<SPEAKER ID="050" NAME="Chris Davies" AFFILIATION="ALDE">
(EN) Г-н председател, преди повече от месец вие посетихте Газа, но последните данни от израелското правителство показват, че нищо не се е променило: все още не се разрешава прекарването на строителни материали за възстановителни работи през пропускателните пунктове; нито за училищата, нито за индустрията. Бомбардирането е спряно, но блокадата продължава.
<P>
Може би е дошъл моментът Парламентът да се опита да въздейства върху общественото мнение, като организира изложба на тениските, за които спомена друг колега - дрехи, произведени за войници, като например за снайперите от войсковата част Givati, изобразяващи бременна палестинка и надпис: "С един изстрел - двама убити". В израелските вестници се разказва и за други модели, които са още по-расистки, по-екстремистки, по-долни. Подобна изложба би могла да насърчи колегите да си зададат въпроса дали при настоящите обстоятелства трябва да продължаваме със споразумението за асоцииране ЕС-Израел.
<SPEAKER ID="051" NAME="Председател">
Г-н Davis, на своето заседание миналата сряда, което самият аз председателствах, Евро-средиземноморската парламентарна асамблея прие резолюция за трагичното положение в Близкия изток. Бих искал да ви припомня това. Струва си да бъде взета под внимание тази резолюция. Благодаря ви за коментара.
<SPEAKER ID="052" NAME="Péter Olajos" AFFILIATION="PPE-DE">
(HU) Не за първи път ми се налага да вземам думата във връзка с проекта за огромна електроцентрала, работеща с въглища, с годишни емисии от 4 милиона тона въглероден диоксид, чието изграждане се предвижда в град Tőketerebes (Trebišov), Словакия. Тази електроцентрала бе посрещната с масови протести както от словашката, така и от унгарската страна на границата и въпреки това заинтересуваните страни възобновиха лицензионната процедура за нея.
<P>
От другата страна на границата унгарското правителство издаде "Стратегия за растеж и управление на кризи", съгласно която с оглед на управлението на кризата днес Унгария се опитва да разшири електроцентралата Mátra, която излъчва повече от 6 милиона тона замърсявания годишно, с нов 440-мегаватов блок на лигнитно гориво - което отделя най-много въглероден диоксид. Вероятно няма нужда да уточнявам, че нито една от тези електростанции няма да използва технологията CCS (улавяне и съхранение на СО2).
<P>
В края на миналата година Европейският съюз прие пакета климат, а миналия уикенд на срещата на върха на ЕС той одобри финансирането на мерки за компенсации във връзка с климатичните промени за развиващите се страни. Освен това ние се готвим усилено за конференцията за климата през декември в Копенхаген. Междувременно държавните глави на две държави-членки, Словакия и Унгария - макар последният току-що да подаде оставка - продължават напред все едно нищо не се е случило, като финансират промените в климата с парите на данъкоплатците въпреки техните протести. Надявам се, че Европейският съюз няма да окаже нито политическа, нито материална подкрепа в това.
<SPEAKER ID="053" NAME="Luisa Morgantini" AFFILIATION="GUE/NGL">
(IT) Г-н председател, госпожи и господа, докато в Източен Ерусалим продължават да се разрушават хиляди палестински домове, палестинската култура също е в прицела на израелската политика. За съжаление някои израелски войници са си направили тениски с изображение на бременна палестинка в центъра на мишена и надпис: "С един изстрел - двама убити".
<P>
Арабската култура е нападната. Палестинските органи решиха съвместно с арабските нации да превърнат Източен Ерусалим - не изобщо Ерусалим - в столица на арабската култура за 2009 г. Израел спря 20 активисти, включително международни такива, които просто организираха мероприятие за честване на палестинската култура. Това е опит да се заличи всякакво палестинско присъствие в Източен Ерусалим.
<P>
Ето защо се питам дали международната общност не може да направи нещо, за да се проведе успешно това мероприятие и Ерусалим действително да бъде една споделена столица. Нека заедно допринесем за това.
<SPEAKER ID="054" NAME="Alojz Peterle" AFFILIATION="PPE-DE">
(SL) През уикенда Словения, и по-специално областта Долна Карниола, бе обезпокоена от решението на Рено да прехвърли производството си на модела "Клио" от Ново Место във Франция.
<P>
Искам да вярвам на официалното обяснение, според което решението е взето поради засиленото търсене на моделите "Клио" и "Туинго", а не поради протекционизъм вследствие на затрудненията в автомобилната индустрия.
<P>
Госпожи и господа, на кой принадлежи автомобилният завод Revoz в Ново Место? Словенски ли е той? Или е френски? Отговорът е ясен: словенски завод, който произвежда френски автомобили, определено е европейски завод.
<P>
Твърдо вярвам, че трябва да защитаваме автомобилната индустрия с европейски, а не с национални решения. В противен случай ще се отклоним от спазването на четирите основни свободи, които образуват същността на европейския единен пазар.
<SPEAKER ID="055" NAME="Milan Horáček" AFFILIATION="Verts/ALE">
(DE) Г-н председател, в началото на март политическите затворници Михаил Ходорковски и Платон Лебедев бяха прехвърлени от Чита, Сибир, в Москва, за да бъдат изправени за пореден път пред несъстоятелни обвинения. Първото публично заседание трябва да се проведе на 31 март. Петият кръг от консултациите между ЕС и Русия по въпросите на правата на човека бе предвиден за същия ден. Сега руската страна отложи тези важни разговори за неопределен срок.
<P>
По този начин Русия съвсем ясно показва колко малка стойност придава на правата на човека. Вместо да раздава правосъдие, съдебната система продължава да служи за елиминиране на опонентите на режима, а ЕС остава изигран.
<SPEAKER ID="056" NAME="Richard Seeber" AFFILIATION="PPE-DE">
(DE) Г-н председател, искам да отправя критична забележка към Комисията във връзка с решението за забраняване на класическата електрическа крушка, което бе внесено в писмена форма миналата седмица. Напълно подкрепям изискванията за енергийна ефективност и целите, свързани с климата, които ние определихме заедно със Съвета и с Комисията. В този случай само подходът бе погрешен. Ясно е, че гражданите не се чувстват ангажирани, когато решенията се вземат при закрити врати с използване на процедури от комитологията. Така Комисията определено заслужава критика за това, че не е приобщила Европейския парламент към процеса на вземане на решения и не е следвала обичайната процедура.
<P>
На второ място, налице бе очевидна липса на комуникация. Хората са много загрижени, тъй като не е проведена всеобхватна оценка на въздействието във връзка с тези мерки, като знаем, че тези крушки съдържат живак и следователно застрашават здравето на хората, и по-специално на децата.
<P>
На трето място, също така би било разумно да се помисли за бъдещето и да се насърчават нови технологии. Ето защо бих искал да помоля Комисията да внесе ново предложение.
<SPEAKER ID="057" NAME="Tunne Kelam" AFFILIATION="PPE-DE">
(EN) Г-н председател, естонците, латвийците и литовците ще ви изкажат сърдечната си благодарност за изразената от Вас солидарност по случай 60-годишнината от депортиранията от балтийските държави през 1949 г., оценени повсеместно като престъпления срещу човечеството, извършени в мирно време - четири години след края на войната. Две трети от депортираните са жени и деца, изпратени в Сибир за около 10 години. Ако се приложи същата пропорция и ако тези депортирания бяха станали в три скандинавски държави - Швеция, Дания и Норвегия - броят на депортираните би достигнал половин милион.
<P>
Днес обаче е ясно, че икономическото и политическо разширяване на Европа не е достатъчно за постигането на действително интегрирана Европа като "общност на ценностите". Имаме нужда от нова вълна на разширявания - на съвестта в Европа. Остро се нуждаем от висока осведоменост в Европа и от воля за признаване на тези престъпления и вреди като неделима част от нашата обща история.
<SPEAKER ID="058" NAME="Maria Petre" AFFILIATION="PPE-DE">
(RO) Много от нас днес говориха за нуждата от солидарност и аз също искам да продължа тази тема.
<P>
Енергийната независимост на Европейския съюз и солидарността на държавите-членки в тази област са по-необходими от всякога. Нашите действия трябва да бъдат единни и последователни с оглед не само на рисковете, но също и на необходимостта от разнообразяване на ресурсите ни.
<P>
Поздравявам Европейския съвет за споразумението, постигнато по плана за икономическо възстановяване; за особения акцент, поставен върху енергийния сектор, и финансирането на проекта "Набуко".
<P>
Призовавам Европейската комисия да намери бързо и ефективно методи, с които да гарантира ефективност и резултатност на това финансиране, което да води до необходимите резултати както в енергийния, така и по-специално в икономическия сектор, които са тежко засегнати и застрашени от протекционизма.
<P>
Прибягването към протекционизъм е най-лошото, което може да се случи както на новоразвиващи се, така и на вече развити икономики.
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Г-н председател, измина една година, откакто решението на групата за ревизиране на Правилника за дейността на Европейския парламент затрудни работата на интергрупите с решението, според което те трябва да работят само в четвъртък следобед. Всъщност това унищожи тези интергрупи, които бяха платформа за представяне на идеи, обикновено по въпроси, повечето от които не се отнасят до европейски политики, като например въпросите, свързани със семейството.
<P>
Аз председателствам интергрупата за защита на семейството и децата и трябва да ви предам дълбокото съжаление на асоциации за семействата в гражданското общество и на обикновените европейски граждани от това, че вече не могат да се изразяват чрез тази интергрупа.
<P>
Групата за ревизиране на Правилника за дейността не ни е съобщила дали е направила оценка на интергрупите, нито ни е предложила решение за бъдещето. Как биха могли те да бъдат заменени?
<SPEAKER ID="060" NAME="Nicodim Bulzesc" AFFILIATION="PPE-DE">
(EN) Г-н председател, искам да говоря по много важен въпрос, свързан с Европейската награда за литература. Наградата се финансира от програмата за култура на Европейския съюз и е предназначена да изтъкне творческия дух в областта на съвременната литературна фикция. Смятам това за много добра инициатива, но имам някои безпокойства във връзка с нейното изпълнение.
<P>
С мен се свързаха културни организации от моята страна, разочаровани от това, че Румъния тази година не е включена в програмата. Действително измежду 34 допустими държави всяка година в тази програма биват включени само 12. Закономерният въпрос е как останалите държави, включително Румъния, могат да вземат активно участие, ако изобщо не са включени в програмата. Ето защо искам да представя този проблем на вашето внимание и се надявам, че заедно с Европейската комисия, ще намерим подходящ начин за уреждане на проблема.
<SPEAKER ID="061" NAME="Nicolae Vlad Popa" AFFILIATION="PPE-DE">
(RO) Г-н председател, госпожи и господа, тази година ще е трудна за Европа. Ние се сблъскваме с предизвикателства, които са безпрецедентни в европейската история.
<P>
Трябва да се борим с финансовата и икономическа криза, с енергийната криза, с промените в климата и с тероризма, който застрашава всичко, изградено от нас до днес. Именно затова днес повече от всякога е важно за нас да останем единни.
<P>
Ние трябва да заемем позиция срещу антиевропейските речи и крайните националистични елементи, които са разрушителни и опасни. При днешната обстановка гражданите, недоволстващи от задълбочаващата се криза, без да споменавам и други проблеми, лесно могат да бъдат манипулирани от крайните националисти, които използват тази неблагоприятна обща обстановка, за да нападат обединена Европа. Позволете да припомня колко катастрофални щяха да бъдат последиците от кризата, които понасяме в момента, ако ги нямаше Европейският съюз и еврозоната.
<P>
Призовавам европейските политици, участващи в предизборни кампании, да заемат твърда позиция срещу антиевропейските речи. Призовавам ги да не използват крайно националистични и шовинистични елементи или речи, само за да спечелят още няколко гласа. Благодаря ви.
<SPEAKER ID="062" NAME="Iuliu Winkler" AFFILIATION="PPE-DE">
(HU) Според официалните начини на говорене, породени от глобалната икономическа криза, доверието в международните финансови системи трябва спешно да бъде възстановено. Днес доверието е ключова дума, отразена и в документите на Европейския съюз.
<P>
Искам да предложа още една ключова дума - солидарност - тъй като солидарността или сътрудничеството представлява често споменавана основна ценност, на която се основава Европейският съюз. Искам обаче да запитам дали ние, които се намираме извън еврозоната, можем да говорим за солидарност на практика, когато ни съветват да увеличаваме данъци и вноски, а не да разчитаме на кризисните фондове на ЕС и техните механизми, като се има предвид, че ЕС управлява тези фондове именно на принципа на солидарността.
<P>
Дали гражданите на държавите-членки от Централна и Източна Европа ще трябва да се откажат от надеждата си да наваксат жизненото равнище на ЕС в разумни срокове? Смятам, че не. Сигурен съм, че становището на Европа, което ЕС ще обяви преди наближаващата среща на върха на Г-20, ще бъде становище, приемливо за всички нас.
<SPEAKER ID="063" NAME="Csaba Sógor" AFFILIATION="PPE-DE">
(HU) Унгарските комунисти в пет държави-членки на ЕС наскоро отбелязаха годишнината от унгарската революция и от Войната за независимост през 1848-49 г. По онова време унгарците са се били рамо до рамо с поляци, сърби, хървати, шваби, немци, австрийци, арменци и румънци за своята свобода и за свободата на света срещу двете най-големи европейски армии едновременно.
<P>
Ние отбелязваме тази годишнина всяка година през март, същото правят и президентите на още две страни. Румънските органи се опитаха недостойно и по начин, неподобаващ на държава от ЕС, да възпрепятстват президента на Република Унгария Ласло Шойом да пътува до Румъния. Какво щеше да стане, ако те се бяха опитали да направят същото спрямо президента на Съединените американски щати Барак Обама, който също признава и отдава почит на Унгарската война за независимост от 1848 г., ако той бе пожелал да дойде в Румъния?
<P>
Добре би било най-накрая да съумеем да разберем, че живеем в Европа, където можем да зачитаме взаимно миналото и историята си и също така можем да зачитаме взаимно националните си празници.
<SPEAKER ID="064" NAME="Călin Cătălin Chiriţă" AFFILIATION="PPE-DE">
(RO) Аз съм застъпник на интеграцията на Сърбия в Европейския съюз и присъединяването й към него. В този контекст призовавам Европейската комисия да приеме специални ефективни мерки за гарантиране на правата на хората, принадлежащи към румънското малцинство, което живее в долината на Тимок.
<P>
Рамковата конвенция за защита на националните малцинства на Съвета и Европейската харта за регионалните или малцинствените езици трябва да бъдат прилагани ефективно в долината на Тимок в областите Крайна, Морава, Пожаревац и Тимок в Източна Сърбия. Сега сме 2009 г. и смятам, че е дошло времето традиционната румънска етническа общност в долината на Тимок да се възползва от правото на пропорционално представителство, както и да получи църкви и училища на своя майчин румънски език. Благодаря ви.
<SPEAKER ID="066" NAME="Председател">
Точката е приключена.
