<CHAPTER ID="024">
Едноминутни изказвания по въпроси с политическа значимост
<SPEAKER ID="164" NAME="Председател">
Следващата точка е посветена на едноминутни изказвания по въпроси с политическа значимост.
<SPEAKER ID="165" NAME="Elena Oana Antonescu" AFFILIATION="PPE">
(RO) В Румъния и много други държави-членки на Европейския съюз се появиха така наречените "магазини за мечти", където се продават химически обработени вещества като заместители на наркотиците. Румънското правителство издаде извънредна наредба, налагаща забрана върху десетки такива вещества.
<P>
Заради начина, по който работят тези магазини, обаче това не успя да спре заплахата от смъртоносните наркотични вещества. Реално тя няма да може да се предотврати без цялостна реакция от страна на европейските институции и правителствата на всички държави-членки. Регистрирани бяха много смъртни случаи, а здравето на хиляди хора е изложено на риск.
<P>
Множество неправителствени организации в Румъния предупреждават за наличието на огромен брой химически обработени вещества, които могат да причинят подобни ефекти. Налагането на постепенна забрана върху тях не може да бъде реалистично решение за справяне с проблема. Румъния има късмет, защото своевременно забеляза ескалирането на това явление. То обаче може би се разраства също толкова активно и в други европейски държави.
<P>
Затова считам, че институциите на Европейския съюз трябва да приемат инициативи, които да гарантират, че водим непрекъсната битка не само срещу наркотиците, но и срещу техните смъртоносни заместители.
<SPEAKER ID="166" NAME="Rovana Plumb" AFFILIATION="S&amp;D">
(RO) В Румъния продължава поредицата от неправомерни мерки, предприемани от дясното правителство срещу правото на свободно изразяване. В румънския парламент се разисква законопроект относно организирането и функционирането на обществените радио и телевизионни услуги. Предложението на правителството е пряко посегателство върху свободата изразяване в Румъния и представлява сериозно нарушение на конституцията, правата на малцинствата, както и на международните разпоредби в тази област.
<P>
Работещи в сектора европейски и румънски организации вече отправиха критики към проекта. Всички разпоредби в областта на масмедиите в Европа налагат спазване на правото на свобода на изразяване и информация, гарантирано от член 10 на Европейската конвенция за защита на правата на човека.
<P>
Призовавам Европейската комисия и румънските органи да намерят подходящо, демократично решение, което да осигури механизъм, позволяващ на обществените радио и телевизионни услуги да функционират в съответствие с безпристрастни, етични и европейски принципи.
<SPEAKER ID="167" NAME="Sonia Alfano" AFFILIATION="ALDE">
(IT) Г-жо председател, госпожи и господа, извинете ме за момент.
<P>
(Ораторът запушва устата си за няколко секунди, за да покаже, че не може да говори)
<P>
Ето това щеше да се случи в Италия, ако законът, който миналата седмица беше внесен и одобрен от италианския Сенат - "проектозаконът относно подслушването" - беше одобрен и от долната камара.
<P>
Тази наредба-закон малко или много забранява на журналистите, блогърите - на всички - да публикуват подслушани разговори. Това очевидно противоречи на конституцията и на Хартата на основните права на Европейския съюз, чийто член 11 постановява, че всеки има правото на свобода на изразяване, както и да получава и разпространява информация.
<P>
Бих искала да посоча един-единствен пример, за да привлека вниманието на европейските институции, тъй като това наистина е невероятна форма на цензура. Бих искала да използвам пример, който е поразителен, очевиден и действителен. Баща ми беше журналист, убит от мафията, и през последните седем години действителните обстоятелства около това мафиотско убийство излязоха на бял свят чрез подслушване. Така успяхме да разберем, че той е загинал, тъй като беглец от правосъдието се е укривал в района, където той живееше. Затова призовавам европейските институции да обърнат внимание на този въпрос.
<SPEAKER ID="168" NAME="James Nicholson" AFFILIATION="ECR">
(EN) Г-жо председател, бих искал да привлека вниманието на Парламента върху сегашната ситуация, пред която е изправено регионалното правителство в Северна Ирландия, което е заплашено от допълнителна глоба от 60 млн. евро, наложена от Комисията заради така наречени грешки в отпускането на субсидии на земеделските стопани.
<P>
Искам ясно да заявя, че, макар и напълно да разбирам, че трябва да се придържаме към съответните процедури, погрешно отпуснатите средства възлизат на около 3 млн. евро за период от пет години, и затова настоявам, че това решение е изключително несправедливо и по-скоро налага фиксирана глоба, отколкото да е пропорционално.
<P>
Напълно сме наясно с бюджетните ограничения, пред които са изправени правителствените органи в цяла Европа, и при всички случаи публичните финанси в Северна Ирландия несъмнено ще пострадат от това.
<P>
Не знам кой в крайна сметка е виновен, но знам, че това не са непременно земеделските стопани, които не са го направили умишлено, нито пък министерството или който и да било друг, но именно бюджетът на Северна Ирландия трябва да плаща за това в момент, в който не могат да си го позволят.
<SPEAKER ID="169" NAME="Søren Bo Søndergaard" AFFILIATION="GUE/NGL">
(DA) Г-жо председател, бих искал да благодаря на председателя Buzek за това, че във встъпителното си изказване спомена положението в Иран. Той определи го като "обезпокоително". Това сигурно е израз на дипломатична сдържаност. Положението в Иран е ужасяващо! Хората, които се борят за демокрация, са задържани и измъчвани, профсъюзите са потискани, представители на религиозни малцинства като бахаите прекарват години в затвора заради абсурдни обвинения и всеки ден се извършват екзекуции. Нещо повече, много от тях се извършват публично, за да се сплашат опозицията и всички критици на правителството. Председателят обаче не спомена факта, че след последната сесия Парламентът беше посетен от иранския министър на външните работи. Затова бих искал да призова Бюрото да обсъди позицията, която следва да заемем по отношение на официалните посещения на представители на престъпния ирански режим.
<SPEAKER ID="170" NAME="Corneliu Vadim Tudor" AFFILIATION="NI">
(RO) Преди няколко седмици филм, сниман със скрита камера, беше излъчен в цял свят. Сара Фъргюсън, херцогиня на Йорк, бивша снаха на британската кралица, поиска подкуп в размер от 500 000 британски лири, за да осигури незабавен достъп до бившия си съпруг принц Андрю, който да помогне за решаването на проблем. Извинението, че била пияна, което тя след това изтъкна, не успя да заблуди никого, тъй като това е обичайното й състояние.
<P>
Какво чудо на технологията е скритата камера! Трябва да й издигнем паметник във всяка страна. Без нея можеше и да не разберем за скритата страна на нещата, за прикритото поведение на толкова много публични фигури.
<P>
Преди двеста години Наполеон взел от бюрото на Фридрих Велики в двореца Сан Суси сребърен будилник, който оставил на свой близък приятел, когато пишел завещанието си на остров Света Елена. Това било военен трофей.
<P>
В наши дни тези военни трофеи се наричат комисионна, оказване на внимание или спонсорство. Ако Източна Европа е на ръба на фалита, това се дължи не само на корупцията в нашите държави, но и на корупцията и изнудването, практикувани от някои публични фигури и институции на запад, особено банки. Време е да обединим усилията си и да унищожим мафията, тези все по-находчиви паразити...
<P>
(Председателят отнема думата на оратора)
<SPEAKER ID="171" NAME="Luis Yáñez-Barnuevo García" AFFILIATION="S&amp;D">
(ES) Г-жо председател, бих искал да използвам възможността да благодаря на испанското ротационно председателство за усилията, които положи през този шестмесечен период, за да преодолее общата позиция по отношение на Куба и да създаде нов тип отношения между Европейския съюз и Куба, които, естествено, дават предимство на защитата на правата на човека.
<P>
Политиката не се увенча с успех, главно заради непреклонността на кубинската диктатура. През януари тази година, в началото на испанското председателство, кубинското правителство експулсира член на Парламента, който говорил с тях, когато се опитал да посети острова - напълно легално, с всички необходими визи - за да се съсредоточи върху правата на човека.
<P>
Тази нова политика, която предприе испанското председателство, обаче рано или късно ще постигне резултати.
<SPEAKER ID="172" NAME="Sergej Kozlík" AFFILIATION="ALDE">
(SK) Новото дясно унгарско правителство на министър-председателя Орбан, което има конституционно мнозинство в унгарския парламент, залага на суровия национализъм. Първият законодателен акт на новото унгарско правителство се отнася за двойното гражданство. Той дава възможност на членове на унгарските малцинства в съседните държави да получат унгарско гражданство изключително на основата на етническата си идентичност.
<P>
Унгарското правителство отказа да обсъжда този акт, който има драстични трансгранични последици, със съседните държави. Това е грубо нарушение на европейския принцип на приятелско съжителство на нациите. Освен това във висшите политически кръгове в Унгария съвсем открито се хвърля съмнение върху заключенията на Договора от Трианон и следвоенната организация на Европа. Това следва най-малкото да вдигне тревога в Европа. Всички военни конфликти на нашия континент са били предшествани от подобни сигнали.
<SPEAKER ID="173" NAME="Rareş-Lucian Niculescu" AFFILIATION="PPE">
(RO) Според броя на италианския вестник "Република" (La Repubblica) от 31 май 2010 г. някои италиански застрахователни дружества прилагат така наречената такса за риск, основан на националност. Резултатът от тази такса е, че граждани на държави с големи мигрантски потоци, като Румъния и България, се задължават да плащат по-високи такси, когато купуват автомобилна застрахователна полица.
<P>
Според италиански правни експерти италианското законодателство за имиграцията осигурява недискриминационен достъп до услуги, независимо от националността на кандидата.
<P>
Въпросът, който задавам на Парламента тази вечер, е дали може да се счита, че подобна практика е съобразена с европейското законодателство относно дискриминацията.
<SPEAKER ID="174" NAME="Илияна Малинова Йотова" AFFILIATION="S&amp;D">
Днес трябваше да говоря за Шенген, но една друга тема се оказа доста по-важна. Европейският парламент и министрите ще дадат повече власт на Евростат за финансов одит на бюджетите на държавите-членки. Междувременно комисарят Оли Рен посочи България като страна, в която Евростат ще изпрати първата проверка с новите одитни функции поради съмнения в достоверността на данните, които е подало българското правителство за бюджетен дефицит и дълг. Само за броените дни в резултат на това изявление позициите на България на световните финансови пазари рязко се влошиха.
<P>
Болшинството от нас подкрепят разширените правомощия на Евростат и увеличените възможности за контрол. Бихме искали обаче в тях да се предвидят механизми, които да изключват предварителни оценки за една или друга страна членка, които могат да навредят на нейния финансов имидж. Преди това Комисията трябва да разполага с анализ дали наистина е извършена фалшификация на данни, умишлено или не.
<P>
Очевидно в случая българското правителство е нарушило комуникацията с Комисията, като е оставило впечатление за непрозрачност и неверност на предоставените данни. Не е коректно обаче една отделна страна да се посочва и използва като аргумент в полза на решението за новите контролни правомощия на Евростат.
<SPEAKER ID="175" NAME="Антония Първанова" AFFILIATION="ALDE">
(EN) Г-жо председател, масовите протести, организирани в резултат на оспорваните президентски избори през юни 2009 г., бяха използвани от иранския режим като претекст да продължи да преследва правозащитниците и да не зачита правата на жените и религиозните свободи. Според няколко организации, включително "Амнести интернешънъл", Върховният лидер на разузнавателните служби на Революционната гвардия е затегнал контрола им над страната и засилил впечатлението, което съществува от години.
<P>
Въпреки неотдавнашното освобождаване на 81 затворници, според сведенията още 450 затворници остават в затвора, в много случаи осъдени на позорни съдебни процеси след изборите. Само за месец юни беше съобщено за двадесет и седем екзекуции. Считам, че Европейският парламент трябва да отправи ясен сигнал на солидарност с иранския народ. Не можем да си затваряме очите за нарушенията на правата на човека и, в съответствие с резолюцията на Европейския парламент от 10 февруари 2010 г., бих предложила да предприемем твърди мерки в подкрепа на правозащитниците, като им предоставим временно убежище. Европа също така следва отново да призове Иран да наложи мораториум върху смъртното наказание в съответствие с резолюциите на Общото събрание на ООН.
<SPEAKER ID="176" NAME="Diane Dodds" AFFILIATION="NI">
(EN) Г-жо председател, искам да изразя пред Парламента безпокойството си от ескалиращия в последно време тероризъм в Северна Ирландия.
<P>
Някои членове на ЕП може би знаят за неотдавнашното убийство на Боби Мофат. Г-н Мофат беше застрелян от лица, за които се смята, че са свързани с така наречените паравоенни лоялисти, посред бял ден в Шанкил Роуд в Белфаст, докато хората, млади и стари, пазарували и вършели ежедневните си занимания.
<P>
Извършителите на това страхливо деяние, макар и малко на брой, считат, че справедливост може да се въздава с убийства, побои и сплашване. Неотдавна висш командир от полицейската служба на Северна Ирландия заяви, че заплахата от тероризма на републиканците е на най-високото си равнище от много години насам.
<P>
Сигурна съм, че членовете на ЕП ще се присъединят към думите ми, че Парламентът споделя отвращението на добрите хора в Шанкил Роуд в Белфаст и на голямото мнозинство от хората в Северна Ирландия от това убийство, и ще ги подкрепи в борбата им срещу тероризма във всичките му форми.
<SPEAKER ID="177" NAME="Nuno Teixeira" AFFILIATION="PPE">
(PT) В момента се сключва споразумение за свободна търговия между Европейския съюз, Колумбия и Перу, което отваря още повече нашия пазар за селскостопански продукти, които са от жизненоважно значение за нашите най-отдалечени региони. Имам предвид банатите, рома и захарта.
<P>
Споразумението осигурява на европейските предприятия лесен достъп до пазара на промишлени стоки в тези две държави и ще облагодетелства държавите-членки, които изнасят високотехнологични продукти и внасят селскостопанска продукция. Споразумението обаче нанася реални щети на всички най-отдалечени региони, за които е известно, че са крайно уязвими. През първите четири месеца на тази година само Канарските острови са изгубили около 20% от дела си от пазара на банани.
<P>
Бих искал обаче ясно да заявя, че ние не сме против споразумението. Всичко, което искаме, е да бъде извършена оценка на въздействието на това споразумение върху регионите, които то засяга в най-голяма степен - да вземем например производителите на банани в Мадейра и Канарските острови - и да бъдат приети компенсаторни мерки, които да сведат до минимум причинените щети.
<SPEAKER ID="178" NAME="Edit Bauer" AFFILIATION="PPE">
(HU) Регионът на Централна Европа пострада от наводнения от, може би, безпрецедентен мащаб. Заедно с Полша, Унгария и Чешката република, Словакия също е тежко засегната от поредицата наводнения. Затова солидарността на Европейския съюз е изключително важна в този момент. От особено значение е помощта да пристига бързо. Бих искала да призова Комисията да мобилизира всички възможни ресурси, за да спомогне за смекчаване на щетите, тъй като нито една държава-членка не разполага с необходимите резерви да се справи с такива значителни щети.
<P>
Другият проблем, на който бих искала да обърна внимание, е дискриминацията, която произтича от изменението на словашкия закон за националността относно хората, които след 17 юли могат да получат второ гражданство освен словашко, независимо дали гражданство на друга държава-членка или на трета държава. По силата на новия закон гражданите, които кандидатстват за двойно гражданство, няма да имат достъп до редица професии, например няма да могат да бъдат държавни служители и дори пожарникари с мотива, че са заплаха за държавната сигурност. Подобна дискриминация на гражданите е напълно неприемлива.
<SPEAKER ID="179" NAME="Silvia-Adriana Ţicău" AFFILIATION="S&amp;D">
(RO) През следващите девет месеца Комисията, държавите-членки и Европейският парламент ще определят бъдещата централна мрежа TEN-T и възлите за свързване с транспортната мрежа в съседните на ЕС държави. Развитието на системата TEN-T - както инфраструктурата, така и транспортните услуги - трябва да бъде важна част от стратегията "ЕС 2020" на ЕС. Вътрешният пазар и икономическото и социалното сближаване на Европейския съюз зависят от ефективната, безопасна и оперативно съвместима инфраструктура. ЕС се нуждае от високоскоростна железопътна транспортна инфраструктура, която да обслужва всички столици на ЕС и главните градове в Европа. Той трябва също така да модернизира инфраструктурата на морските и речните пристанища.
<P>
Призовавам Комисията, в рамките на бъдещите финансови перспективи, да увеличи бюджета, отпускан за развитието на трансевропейската транспортна система, от 11% от бюджета на политиката на сближаване до поне 20% и да спомогне за преодоляване на разликите по отношение на развитието на транспортната инфраструктура между държавите в централните и югоизточните части на Европейския съюз. Настоявам също така Комисията да увеличи равнището на съфинансиране от бюджета за TEN-T, особено за трансграничните участъци, за да насърчи държавите-членки да инвестират в инфраструктурата на TEN-T.
<SPEAKER ID="180" NAME="Graham Watson" AFFILIATION="ALDE">
(EN) Г-жо председател, искам да привлека вниманието ви върху блокадата в индийския щат Манипур. Магистрала 39, която свързва щата с останалата част на Индия, е блокирана от 12 април насам. Това възпрепятства снабдяването с храни, гориво и медицински консумативи на близо два милиона и половина души; болниците бяха принудени да преустановят всички операции освен спешните; цените на основните стоки скочиха с 300% на черния пазар; а сред най-тежко засегнатите са половин милион деца под осемгодишна възраст.
<P>
Пътят се блокира от представители на племето нага, и по-конкретно от Асоциацията на студентите нага. Надявам се, че Парламентът ще се присъедини към моя призив към индийското правителство спешно да договори споразумение, което да включва отмяна на Закона за специалните правомощия на въоръжените сили, за да сложи край на хуманитарна криза, която почти достига мащабите на тази в Газа.
<SPEAKER ID="181" NAME="László Tőkés" AFFILIATION="PPE">
(HU) Г-жо председател, наводнения предизвикват опустошения в Унгария и съседна Словакия. Почти по същото време и в двете държави се провеждат парламентарни избори. Тези паралелно протичащи събития извикват една навеждаща на размисъл метафора. Докато участваме в широкообхватна съвместна акция в помощ на опустошените от наводнения територии, не можем да не се сетим за държавите от бившия Източен блок, които бяха опустошени от комунизма. Моята страна Румъния е една от онези, които се борят с посткомунистическата криза.
<P>
Изразявам съчувствието си към хората, които понасят щети от наводненията, и настоятелно призовавам Европейския съюз и Парламента да предоставят бърза и ефективна материална помощ. Радостен съм, че на изборите в Унгария и Словакия победиха антикомунистите. Искам от Европейският парламент да подпомогне и усилията на държавите ни да преодолеят наследството на сеещото раздор комунистическо минало.
<SPEAKER ID="182" NAME="George Sabin Cutaş" AFFILIATION="S&amp;D">
(RO) Европейската комисия изготвя Зелена книга относно пенсиите, която европейският изпълнителен орган ще използва, за да се опита да даде ход на обсъждане за европейска стратегия за пенсиите. Основните линии на тази стратегия трябва да имат за цел да решат демографските и бюджетните проблеми, с които се сблъскват държавите-членки. Предвид застаряващото население на Европейския съюз, натискът върху публичните финанси ще нарасне значително през следващите години.
<P>
Независимо от политическата ситуация в държавите-членки, главният приоритет на подобна стратегия трябва да бъде гарантирането на добър стандарт на живот на пенсионерите. Не трябва да забравяме, че те са "затворена" социална група. В много случаи заради напредналата си възраст те вече не могат да търсят алтернативен източник на приходи и заетост. Затова настоятелно призовавам този приоритет да бъде основната цел на документа.
<SPEAKER ID="183" NAME="Alajos Mészáros" AFFILIATION="PPE">
(HU) Този месец отбелязваме 90-та годишнина от подписването на Договора от Трианон. По силата на Договора от Трианон историческа Унгария изгуби две трети от територията си и повече от половината от населението си. Милиони унгарци се оказаха под управлението на чужда държава, без да са напускали родните си места. Въпреки това трябва да надживеем тази несправедливост, която няма аналог в историята на съвременна Европа, и в името на щастливото, единно европейско бъдеще трябва да приемем ситуацията със смирение. Не мислим за промяна на границите, за да решим проблема с отнетите територии, а настояваме само за едно: зачитане и свободно упражняване на нашия език и култура. За съжаление, в това отношение ние, унгарците в Словакия, не можем да бъдем напълно доволни. Решението на новото правителство на Унгария за предоставяне на двойно гражданство на унгарците, пръснати извън нейните граници, е символичен жест, чиято цел е да покаже пълното единение на унгарската нация. Това не представлява никаква заплаха за съседните държави и затова настояваме те да дадат възможност на съответните граждани да се възползват от това предложение, без да налагат никакви условия.
<SPEAKER ID="184" NAME="Frédéric Daerden" AFFILIATION="S&amp;D">
(FR) Г-жо председател, госпожи и господа, бих искал да изтъкна един успех в борбата срещу бедността в настоящата Европейска година на борбата срещу бедността и социалното изключване. Съветът на министрите на труда и социалната политика действително установи и одобри количествената цел в борбата срещу бедността - намаляване на броя на хората, изложени на риск от бедност, с 20 милиона души.
<P>
Тази количествена цел беше посочена като една от основните цели на белгийския вицепремиер г-жа Онкелинкс, която отговаря за социалната политика, и в нашите разговори аз лично подкрепих този стремеж, от името на Европейския парламент. Работейки рамо до рамо с останалите европейски министри в Съвета, г-жа Онкелинкс положи максимални усилия да гарантира, че това ще бъде поставено като цел.
<P>
Белгийското правителство е решено да постигне успех в работата на бъдещото председателство и да изпълни целите на неговата социална програма, въпреки сегашната ситуация с нашите институции. Съдейки по нашите резултати от изборите, съм убеден, че бъдещото белгийско председателство на Съвета ще бъде активно и ще се посвети на постигането на тези социални цели.
<SPEAKER ID="185" NAME="Petru Constantin Luhan" AFFILIATION="PPE">
(RO) През 2010 г. ни споделяха нови наводнения по поречието на река Дунав, които причиниха материални загуби на местните общини и наложиха използването на много средства за смекчаване на последиците. Начинът, по който наводненията се отразяват на предприятията, развиващи се в общините по поречието на Дунав, е важно съображение, което трябва да бъде отразено в стратегията на ЕС за Дунав.
<P>
Последните обсъждания, които се проведоха в Констанца, Румъния, бяха фокусирани върху новите опасения на държавите-членки относно икономическото и социалното развитие на Дунав. Тези предложения трябва да бъдат подкрепени в съчетание с иновативни мерки, които да спомогнат за намаляване на материалните загуби, причинени от наводнения.
<P>
В противен случай тези региони ще търпят все по-големи загуби както по отношение на съществуващата бизнес дейност, така и по отношение на потенциала за развитие, който тя създава. Регионите се нуждаят от помощ, за да могат да отговорят на тези предизвикателства и да сведат до минимум загубите, причинени от наводненията в района на Дунав.
<SPEAKER ID="186" NAME="Edward Scicluna" LANGUAGE="MT">
Бих искал да се обърна към Парламента по един важен въпрос, който стои в основата на демократичните принципи: свободата на словото.
<P>
Като член на ЕП мой дълг е да упражняван демократичните си права, в съответствие със закона, като информирам избирателите си за парламентарната си работа посредством медиите, включително телевизионните предавания. Законът изисква Съветът за електронни медии, в качеството си на регулаторен орган, да гарантира политически баланс сред различните предавания, излъчвани от различните частни телевизии като цяло. Той не изисква всяко отделно предаване да бъде балансирано така, че човек, който участва в тях самостоятелно, да не може да изрази своите възгледи по въпросите на обществената политика. Въпреки това на три пъти бях обвинен, че нарушавам закона - а телевизията беше глобена за излъчването на докладите, които бях съставил за Европейския парламент - с нелепото обвинение, че съм създал дисбаланс в собственото си предаване. Зад тези решения се крие погрешното схващане, че трябва да се търси баланс не като се насърчава плурализмът и/или се окуражават хората с различни политически възгледи да излязат и да изразят мнението си, а като им се пречи да направят това.
<P>
Много малтийци, които таяха много големи надежди по отношение на Европейския съюз и неговите ценности, са разочаровани, че когато обстоятелствата се оценят като тревожни, цензурата надига глава.
<P>
Г-жо председател, искам от Парламента да ме защити от нарушаване на демократичните ми права на европейски гражданин, както и на избран член на Европейския парламент.
<SPEAKER ID="187" NAME="Milan Zver" AFFILIATION="PPE">
(SL) В едно от последните си изказвания изтъкнах проблем, който беше потвърден от няколко проучвания. Имам предвид регреса, който се наблюдава в развитието на демокрацията както в Европейския съюз, така и на световно равнище.
<P>
Днес бих искал да привлека вниманието ви върху факта, че свободата на медиите имаше подобна съдба. Дори някои развити страни преживяват такъв регрес и това важи в още по-голяма степен за някои нови държави-членки, които все още са в процес на установяване на стабилна демокрация.
<P>
Единственият пример, който ще посоча, е родната ми страна Словения, която през последната година падна с няколко места в класацията на свободата на медиите на Репортери без граници и с три места в тази на "Фрийдъм хаус" (Freedom House).
<P>
Именно в тези държави в преход журналистите са най-уязвими и бързо попадат под влиянието на собствениците на медии, политическата власт и капитала. Те са уязвими заради несигурния си социален статус и липсата на професионална компетентност, опит и така нататък.
<P>
Считам, че тези общи тенденции не трябва да остават незабелязани. Затова призовавам Европейската комисия и държавите-членки да разработят ефективна стратегия за противодействие, която да постигне по-голяма свобода на медиите. Обективността на информацията е не само стълб на демокрацията, но и едно от основните права на човека.
<SPEAKER ID="188" NAME="András Gyürk" AFFILIATION="PPE">
(HU) Г-жо председател, през март Европейският парламент прие резолюция, с която призова Куба да освободи политическите си затворници. Причината за заемането на тази позиция беше трагичната смърт на задържан, който провеждаше гладна стачка. Кубинският режим отговори цинично и заяви, че няма да се поддаде на международен натиск. В светлината на този прецедент е непонятен фактът, че по време на испанското председателство се чуват все повече гласове, които настояват Европейският съюз да преразгледа стратегията си за Куба.
<P>
Светът се промени и трябва да смекчим подхода си - така можем в общи линии да обобщим доводите. Наистина през последните години се промениха много неща, но не и потисническата диктатура в Куба. Затова основната предпоставка за всяко сближаване между ЕС и Куба трябва да продължи се изразява в това комунистическият режим първо да направи някои жестове и да освободи политическите си затворници възможно най-скоро. Госпожи и господа, общият външнополитически подход на ЕС не може да бъде опетнен от компромиси в областта на правата на човека. Нашата обща външна политика трябва да се отличава с последователност и надеждност.
<SPEAKER ID="189" NAME="Tamás Deutsch" AFFILIATION="PPE">
(HU) Г-жо председател, госпожи и господа, милиони европейски граждани очакват от нас да взимаме бързи решения. Жертвите на наводненията в Централна Европа и милионите европейски граждани в затруднение ни гледат с очакване и доверие. През последните седмици животът на милиони поляци, чехи, словаци и унгарци беше нарушен от наводненията и природните бедствия в Централна Европа. Една унгарска поговорка гласи, че онзи, който дава бързо, дава два пъти. Изглежда Европейският парламент изпълнява това очакване. Съставено беше предложение за решение относно помощта, което ще бъде внесено за приемане още тази седмица. Очакваме Европейската комисия да предприеме подобни бързи и ефективни мерки за предоставяне на подходяща материална помощ на гражданите в Централна Европа, която да им помогне да възстановят щетите.
<SPEAKER ID="190" NAME="Cristina Gutiérrez-Cortines" AFFILIATION="PPE">
(ES) Г-жо председател, говоря от името на възпитаниците на европейските училища, чиито квалификации не се признават от испанското министерство на образованието.
<P>
Почти всички от тях са деца на испански длъжностни лица и са жертва на дискриминация и несправедливо отношение. Таблицата на съответствията, която се използва и която наскоро беше утвърдена от испанското министерство, отнема половин или една точка на възпитаниците, които са учили в европейските училища. Още повече че това са момчета и момичета, които говорят чужди езици. Това означава, че когато се опитат да кандидатстват за степени, които имат висок праг, те остават извън системата.
<P>
Считаме, че това е несправедливо по своята същност. Първо, защото Испания е подписала всички споразумения и конвенции и не ги спазва. И второ, защото това е принципна дискриминация. Една държава не може да продължава да претендира, че е европейска, когато в действителност се отнася несправедливо към възпитаниците на европейските училища и ги дискриминира.
<SPEAKER ID="191" NAME="Nuno Melo" AFFILIATION="PPE">
(PT) Г-жо председател, бих искал да подам оплакване и да внеса искане. Оплакването се отнася до екологично престъпление: 320 000 тона изключително опасни отпадъци, изхвърлени на открито в гъсто населен район на Северна Португалия между 2001 и 2002 г, които замърсяват почвата и водите. Това са продукти с изключително високо съдържание на олово, цинк, кадмий, хром и арсеник. Макар че бяха предупредени, португалските национални органи не предприеха никакви действия.
<P>
През този управленски мандат социалистическото правителство даде отговор на член на португалския парламент, който потвърди, че не са били предприети такива действия, макар че при предишния мандат друг министър на околната среда, също социалист, увери, че това ще бъде направено. Затова, г-жо председател, призовавам европейските институции да се намесят. Вече се обърнах към Европейската комисия, за да поискам такава намеса. Днес внасям това оплакване в Европейския парламент и се надявам, че резолюцията, която възнамерявам да внеса, може да бъде разисквана и гласувана, така че здравето на хората да не се излага повече на риск.
<SPEAKER ID="192" NAME="Salvatore Iacolino" AFFILIATION="PPE">
(IT) Г-жо председател, госпожи и господа, със сигурност не можем да постигнем равенство между половете, като изтегляме увеличаването на пенсионната възраст при жените на 65 години напред във времето, през 2012 г. Първоначално това беше планирано като постепенен процес, който предвиждаше изравняване на възрастта при мъжете и жените в Италия чак през 2018 г.
<P>
Макар че правителството се съгласи веднага, това не означава, че не трябва да поставяме под въпрос това прибързано и напълно неоправдано решение. Всяка социална система има своите особености и възможности за гъвкавост и всички икономии, които могат да бъдат осигурени, трябва да гарантират активни компенсаторни мерки в подкрепа на жените.
<P>
Що се отнася до казаното преди малко от г-жа Alfano относно закона за подслушването в Италия: закон все още няма. Има законопроект, който постига баланс между правото на свобода на печата, което е неприкосновено, и правото на лично пространство. Това са основни елементи, които ще бъдат взети предвид от италианския парламент.
<SPEAKER ID="193" NAME="Anna Záborská" AFFILIATION="PPE">
(SK) На 3 юни беше убит архиепископ Луиджи Падовезе, представител на Католическата църква в Турция. Бих искала да направя две забележки.
<P>
Тази трагедия беше обяснена по познатата формула: психическо разстройство на убиеца. Същият аргумент беше използван като обяснение и на други религиозни убийства в Турция. Диагнозата беше поставена почти веднага след като започна разследването. Най-лесно е целият случай да се сложи в тази графа, а извършителят да се определи като религиозен екстремист.
<P>
Втора забележка: учудена съм, че нито един високопоставен европейски политик не реагира на политическо равнище, с изключение на председателя на групата на Европейската народна партия (Християндемократи). Това показва как работата на медиите дава резултати. Когато става въпрос за католически проблем, те реагират както им е изгодно. Или запазват мълчание, или отприщват кампания на омраза.
<P>
Бих искала да призова европейските институции не само да наблюдават отблизо разследването на това убийство, но и да поставят преследването на християни и нарушенията на правата на човека в Турция като основен въпрос в преговорния процес.
<SPEAKER ID="194" NAME="Joe Higgins" AFFILIATION="GUE/NGL">
(EN) Г-жо председател, тази вечер деца, жени и мъже от три различни работнически общини в Дъблин - Кулок, Кръмлин и улица Шон Макдермот в квартал Норт Инър Сити - протестираха пред кметството в Дъблин в отчаян опит да попречат на затварянето на обществените басейни, които кметството твърди, че не може да финансира.
<P>
В тези общини, които вече са засегнати от висока безработица, местата за отдих и без това са малко и затварянето на тези басейни ще бъде равносилно на варварски акт на социален вандализъм. Заплахата за затварянето им отразява жестокото орязване на публичните разходи, предприето от ирландското правителство с пълната подкрепа на Европейската комисия.
<P>
Разходите за функционирането на тези басейни вероятно ще възлязат на 1 млн. евро годишно. В същото време ирландското правителство отпуска 30 млн. евро за рекапитализиране на банките и предприемачите. Не е за вярване, че Дъблин беше избран за Европейска столица на спорта през 2010 г. Присъединявам се към искането на тези общини басейните да бъдат запазени; да запазим местата за отдих в работническите общини отворени за хората и да закрием предприемачите и собствениците на облигации.
<SPEAKER ID="195" NAME="Председател">
С това разглеждането на тази точка от дневния ред приключва.
