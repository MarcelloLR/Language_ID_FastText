<CHAPTER ID="002">
Съобщения на председателя
<SPEAKER ID="006" NAME="Председател">
Откривайки последната сесия на Европейския парламент за 2009 г., искам най-напред да отправя към всички вас, колеги, искрените си пожелания за наближаващите коледни празници, за Ханука, който вече започна, и за Нова година. От името на всички членове на Европейския парламент отправям искрени пожелания и към администрацията, към всички, които работят пряко с Парламента и подпомагат нашата дейност.
<P>
Искам да спомена и нападението срещу министър-председателя на Италия, Силвио Берлускони, което недвусмислено осъждаме. Политическото обсъждане не трябва да протича по такъв начин. Вчерашният инцидент не трябваше да се случва. Надяваме се, че г-н Берлускони ще бъде изписан скоро от болницата и му пожелаваме бързо възстановяване.
<P>
С ваше позволение, искам да спомена и една годишнина, която е важна за мен лично. Вчера се навършиха 28 години от въвеждането на военно положение в Полша от тогавашния комунистически режим. В резултат на това почти 100 души загубиха живота си, включително и деветимата миньори, които бяха застреляни при стачката в мината "Вуек". Хиляди и хиляди активисти на демократичната опозиция бяха интернирани, а други дори хвърлени в затвора. Целта беше да се унищожи профсъюзът "Солидарност". Връщам се към тези събития, защото искам да обърна внимание на това, колко много се е променила Европа през последните две-три десетилетия, но и как трябва да се стремим към мир и защита на правата на човека на нашия континент и в целия свят.
<P>
Искам също да се възползвам от възможността да ви напомня, че в сряда от 12,00 ч. ще се проведе церемонията по връчването на наградата "Сахаров" за свобода на мисълта. Тази година наградата беше присъдена на Людмила Алексеева, Сергей Ковальов и Олег Орлов, които представляват руската организация за защита на правата на човека "Мемориал". Континентът ни премина през големи изпитания през XX век, така че много добре разбираме колко важен е стремежът към защита на правата на човека в целия свят, и особено на европейския континент. Затова събитието има особено голяма стойност за нас.
<SPEAKER ID="007" NAME="Francesco Enrico Speroni" LANGUAGE="IT">
Г-н председател, госпожи и господа, извинете, ако с намесата си нарушавам Правилника, но исках да изкажа моята - и тази на групата ми - солидарност към министър-председателя Берлускони.
<SPEAKER ID="008" NAME="Председател">
Говорех от името на целия Европейски парламент.
<SPEAKER ID="009" NAME="Gianni Pittella" LANGUAGE="IT">
Г-н председател, госпожи и господа, аз, г-н Sassoli и всички членове на Демократическата партия в групата на Прогресивния алианс на социалистите и демократите в Европейския парламент искаме да повторим думите Ви на солидарност към италианския министър-председател, Силвио Берлускони, и да подчертаем, че това е едно безобразно, недопустимо и неоправдано деяние.
<P>
Ревностно се противопоставяме на г-н Берлускони, но защото сме политически противници. Не считаме г-н Берлускони или който и да е от нашите опоненти за свой враг. Единственият начин за борба и победа е чрез политическа и гражданска битка. Няма да позволим на никого да насочи политическия дебат по опасния път на омраза и насилие, който е първата крачка към авторитарни и недемократични практики. Парламентът наистина за пореден път показва отлично самообладание, уважение и демократична зрялост.
<SPEAKER ID="010" NAME="Mario Mauro" LANGUAGE="IT">
Г-н председател, госпожи и господа, искам от мое име, както и от името на моята група, неофициално да изкажа сърдечна благодарност първо на вас, които назовахте случилото се с най-подходящите думи, а именно "непристойно", но още повече, ако е възможно, на италианските ми колеги, и в частност на г-н Pittella, за думите им.
<P>
Не възнамерявам да се занимавам с каквито и да е политически спекулации. Случилото се наистина може да ни отведе почти до ръба на пропастта, така че единодушният призив от страна на Парламента е единственото, което може да ни води в този труден момент. Затова благодаря на Парламента и на Европа за приноса към живота и демократичното развитие на Италия.
