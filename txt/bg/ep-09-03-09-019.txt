<CHAPTER ID="019">
Бъдеще на Общата европейска система за предоставяне на убежище (разискване) 
<SPEAKER ID="162" NAME="Председател">
Следващата точка е разискване по доклада на Giusto Catania - от името на комисията по граждански свободи, правосъдие и вътрешни работи, относно бъдещето на Общата европейска система за предоставяне на убежище.
<SPEAKER ID="163" NAME="Giusto Catania">
докладчик. - (IT) Г-жо председател, госпожи и господа, през последната година броят на бежанците в световен мащаб нараства. Понастоящем те са приблизително 12 милиона. Ако включим и вътрешно разселените лица, броят им нараства до над 26 милиона души в света, които се нуждаят от също такава защита. Причината е, че по света продължават да се водят войни; в момента има 4 милиона иракски бежанци и разселени лица и е очевидно, че те са следствие от войните, за започването на които и нашите държави играят определена роля.
<P>
Създаването на обща европейска политика за убежище е необходимост, защото според правилата на закона ние сме задължени да гарантираме, че тези хора се приемат като равни на територията на целия Европейски съюз. Това става още по-важно, ако отчетем факта, че някои държави-членки все още нямат последователно законодателство за предоставянето на убежище. Отбелязвам със съжаление, че хармонизирането на процедурите за предоставяне на убежище се отлага вече две години, което означава, че това ще се осъществи през 2012 г. Ние трябва да сложим край на огромните несъответствия, които съществуват между държавите-членки, и различните системи за предоставяне на убежище. Сега сме в парадоксална ситуация, при която процентът на признаване на статута на бежанец за някои кандидати - граждани на трети държави, варира от 0 % до приблизително 90 % в зависимост от това в коя държава-членка се разглежда молбата за убежище.
<P>
Хармонизирането на стандартите би довело до висока степен на защита в рамките на Европейския съюз и не следва да се основава на подхода за най-малкия общ знаменател. Институцията на убежището е съществен компонент от нашата демокрация и защитата на правата на човека и е недопустимо, че тя е силно отслабена през последните години, тъй като потребностите на лицата, търсещи убежище, и принципът за невръщане, залегнали в международните конвенции, невинаги са зачитани. Европейският съюз следва да предвиди по своите външни граници механизми за идентификация на лицата, търсещи убежище, както и да гарантира достъп до своята територия за лица, които имат право на международна закрила, включително и в рамките на дейностите по контрол на външните граници на Съюза. Поради тези причини ние смятаме, че е уместно да разгледаме ролята на Европейската агенция за управление на оперативното сътрудничество по външните граници на държавите-членки на Европейския съюз (Frontex), която често се отнася към търсещите убежище лица като към незаконни имигранти.
<P>
С този доклад Европейският парламент се обръща към агенцията Frontex да предостави подробни данни за броя на лицата, които търсят убежище и са определени като такива в хода на работата на Агенцията, както и за съдбата на лицата, които са били задържани и върнати в страна на транзитно преминаване или страна на произход. Ние трябва да гарантираме, че международните конвенции се прилагат правилно, както и споразуменията за сътрудничество с трети страни. Не могат да се сключват споразумения с държави, които не са подписали Женевската конвенция. Много държави-членки обаче пренебрегват това, включително Италия, която е подписала споразумение за управление на миграционните потоци с Либия - една държава, която не възнамерява до подписва Женевската конвенция за бежанците.
<P>
Ние сме много доволни, както подчертахме - и се надяваме, че това личи в целия доклад - че Европейският съд е отменил този член от Директивата за процедурите за предоставяне на убежище, който се отнася до създаването на концепцията за "сигурните трети страни" и общия списък на "сигурни трети страни". По наше мнение не може да съществува такова понятие като "сигурна трета страна"; това е погрешна концепция, тъй като всяко лице може да бъде преследвано, дори и в държави с развити демократични стандарти.
<P>
Търсещите убежище лица са уязвими хора, които се нуждаят от подходящи условия за приемане. Държавите-членки не могат да задържат хора с единственото основание, че те търсят международна подкрепа. Ето защо аз твърдя, че търсещите убежище по принцип не следва да се задържат. За съжаление, в много държави-членки това все още се случва поради факта, че те влизат в страната нелегално. За жалост, и аз ще завърша с това, не съществува никакъв друг начин за влизане в Европейския съюз. В това е парадоксът - дори търсещите убежище лица трябва да са част от смесените потоци, за да влязат в Европейския съюз. Убежището не е признаване - то е задължение за държавите и право за онези, които се спасяват от войните.
<SPEAKER ID="164" NAME="Jacques Barrot">
заместник-председател на Комисията. - (FR) Г-жо председател, уважаеми колеги, през юни Комисията прие план за действие за предоставянето на убежище. Между 2008 г. и 2009 г. Комисията се зае да представи конкретни предложения за подобряване на стандартите за оказване на закрила и за гарантиране на повече солидарност между държавите-членки, а също така за поощряване на практическото сътрудничество.
<P>
Ние сме разработили принципите, които трябва да ръководят действията на Съюза, да съхранят неговата хуманитарна и защитна традиция, да гарантират действително равно третиране в целия Европейски съюз, да подобрят ефективността на системата за предоставяне на убежище и да поощрят солидарността в рамките на Съюза, както и между Европейския съюз и трети страни.
<P>
Със задоволство научих, че Парламентът напълно споделя философията на Комисията. Той споделя нашата цел да изградим Европейска система за предоставяне на убежище, която е по-ефективна, по-справедлива и осигурява по-добра закрила.
<P>
Фактът, че Парламентът е вече съзаконодател, заедно със Съвета, ми дава надежда, че вече ще има по-голям шанс преговорите, които ще бъдат дълги, да доведат до изработване на инструменти с оптимално качество, които в по-голяма степен съответстват на основните права.
<P>
Именно благодарение на процедурата за съвместно вземане на решения и гласуването с квалифицирано мнозинство в Съвета, Европейският съюз може да хармонизира тези международни стандарти за закрила на по-високо равнище.
<P>
Аз благодаря на Парламента за оказаната солидна подкрепа за всички инициативи, които Комисията е обявила в своя план за действие.
<P>
Благодаря ви също за това, че разгледахте с приоритет неотдавнашното ми предложение за създаването на Европейска служба за подпомагане на предоставянето на убежище. Ние се нуждаем от подкрепата на Парламента, за да се гарантира успехът на този механизъм, което ще ни даде възможност да поощрим практическото сътрудничество и качеството на системите за предоставяне на убежище. Надявам се, че трите институции бързо ще постигнат съгласие, за да може тази служба да бъде създадена в най-скоро време.
<P>
Но както разбирам, г-н Catania - позволете ми да Ви благодаря за Вашия доклад - Вие се безпокоите за някои неща, по-конкретно за условията за задържане на лица, търсещи убежище, съгласно дъблинската процедура, за въздействието на операциите по контрола на границите върху достъпа до закрила и за тежестта, поета от някои държави-членки при приема на потоци от лица, търсещи убежище. Аз ще отговоря на тези въпроси.
<P>
По отношение на условията за задържане на лицата, търсещи убежище, в измененията на директивата за условията за приемане Комисията предложи по-ясни правила от тези, които в момента са в сила, и по-конкретно забрана, и то без изключение, да се задържат малолетни, непридружени от възрастни. Ние също така уточнихме случаите, при които е възможно задържането на възрастни, но при наличието на предпазни мерки, като например правото на ефективна защита, правна помощ и редовни съдебни проверки по отношение на мярката за задържане.
<P>
В допълнение, в отговор на доклада на г-жа Roure за откритите и сигурни центрове за приемане, приет на 5 февруари, Парламентът посочи някои проблеми в тези центрове. Предложените изменения на директивата за условията за приемане трябва да осигурят решаването на тези проблеми.
<P>
Като се водех от същите принципи, аз предложих правата на лицата, търсещи убежище, които се регулират от дъблинската процедура, да бъдат по-добре гарантирани. Ние, например, трябва да улесним събирането на семействата, събирането на децата с членове на тяхното семейство и да укрепим процедурните гаранции, предоставени на лицата, търсещи убежище, които се регулират от дъблинската процедура.
<P>
И най-добрата процедура по предоставяне на убежище би била излишна, ако достъпът до нея не е гарантиран. Съгласен съм с Вас, г-н Catania, че е необходимо да подобрим работата си с граничните служители, да ги обучаваме и да ги запознаваме с проблемите на предоставянето на убежище. Вие споменахте смесените потоци. Европейската агенция за управление на оперативното сътрудничество по външните граници на държавите-членки на Европейския съюз (Frontex) наистина трябва да може да започне реализирането на задачата за обучение. Веднага щом бъде основана, Европейската служба за подпомагане на предоставянето на убежище ще има своя принос за това, като подготви справочни материали за граничните служители. Ние също така трябва по-добре да дефинираме отговорностите в случаите, когато става въпрос за хора, спасени в морето. Къде да бъдат свалени на брега? Къде, ако това се налага, те могат да подадат молба за предоставяне на убежище? Аз работя, заедно с държавите-членки, за да мога да отговоря на тези въпроси. Естествено, ние трябва да разбираме затрудненията, които изпитват системите за предоставяне на убежище в някои държави-членки. Ние настояваме за по-голяма солидарност не само по отношение на финансирането, но и чрез създаване на експертни групи за бързо реагиране от страна на гореспоменатата служба.
<P>
Ще проучим също възможността за доброволно прехвърляне на бежанци към държава-членка, различна от тази, която е предоставила закрила.
<P>
В края на седмицата заминавам за Лампедуза и Малта, за да проуча практическите изисквания и да разбера каква подкрепа може да предложи Европейският съюз.
<P>
Г-жо председател, уважаеми колеги, позволете ми да използвам случая, за да ви благодаря за допълнителните 10 млн. EUR, които Парламентът одобри в края на 2008 г. за Европейския фонд за бежанците. Тези 10 млн. EUR ще бъдат използвани за прехвърлянето на още бежанци в Европейския съюз през 2009 г. Във връзка с това бих искал да подчертая важността на задължението, поето от държавите-членки след мисията, която изпратихме в Йордания и Сирия, по отношение на прехвърлянето на бежанци от Ирак в държавите-членки на Европейския съюз.
<P>
Ние, и аз самият, работим, както се казва, на всички фронтове, като се стремим да подобряваме качеството на законодателството, практическото сътрудничество и солидарността както между държавите-членки, така и между Европейския съюз и трети страни.
<P>
Бихме желали да изразим своята благодарност към Парламента за неговата подкрепа. Ние трябва да превърнем Европейския съюз в наистина обединена обща зона за закрила. Всъщност, моето намерение е да включа това в Стокхолмската програма.
<P>
Благодаря ви, госпожи и господа. Благодаря Ви, г-н Catania и г-жо Roure, за изключително полезната работа, която беше извършена.
<SPEAKER ID="166" NAME="DanutBudreikaitė" LANGUAGE="LT">
През последните години броят на бежанците в целия свят достигна 16 милиона. През 2007 г. ЕС получи повече от 200 000 молби за убежище. Както бежанците, които желаят убежище, така и държавите-членки се сблъскват с проблеми и сериозни трудности, които Общата европейска система за предоставяне на убежище трябва да реши. Държавните институции трябва да прилагат конкретни, ясни и еднакви критерии, когато вземат решение дали молбите за убежище да бъдат приети. Много е важно статут на бежанец да се предоставя на основата на конкретния случай, а не по силата на обща оценка, основаваща се на националността, например. Също така бих искала да обърна внимание на факта, че в плана на комисията за политика в областта на убежището не се споменава Европейската агенция за управление на оперативното сътрудничество по външните граници на държавите-членки на Европейския съюз (Frontex), която играе много важна роля в областта на закрилата на бежанците. Освен това важно е да се спомене, че броят на търсещите убежище е в пряка зависимост от политическото, икономическото и социално положение в страната на произход на лицата, търсещи убежище. Ето защо общата европейска система за предоставяне на убежище трябва да бъде тясно свързана с европейската политика в областта на сътрудничеството за развитие и с хуманитарната дейност, като това ще намали броя на лицата, търсещи убежище, които често са икономически мигранти.
<SPEAKER ID="167" NAME="Carlos Coelho" LANGUAGE="PT">
Г-жо председател, г-н заместник-председател на Комисията, госпожи и господа, след заключенията от Тампере беше направено много за хармонизирането на законите на държавите-членки в областта на предоставянето на убежище. Тази хармонизация обаче се основава на подхода на най-малкия общ знаменател, като продължават да съществуват най-различни практики и процедури. Ние все още нямаме еднакви условия за достъп до закрила в ЕС и в резултат на това все още има проблеми, като вторични движения и многократно подаване на молба за убежище.
<P>
През 2008 г., както беше вече подчертано от докладчика, броят на бежанците е нараснал до 12 милиона. Затова ние спешно се нуждаем от започването на втория етап от Общата европейска система за предоставяне на убежище. Ще има еднакво равнище на закрила в ЕС, ако се създаде обща процедура за предоставяне на убежище, за да се постигне ефективност, бързина, качество и справедливост при вземането на решения, заедно с въвеждането на единни стандарти за определяне на лицата като бежанци или лица, нуждаещи се от международна закрила. Само по този начин лицата, търсещи убежище, могат да бъдат третирани еднакво, независимо от това в коя държава-членка подават молби за убежище.
<P>
Ето защо аз съм доволен от представянето на този план за действие в областта на предоставянето на убежище, разработен с приноса на различни представители на обществеността и очертаващ пътната карта, която трябва да се следва през следващите години с оглед на изграждането на Общата европейска система за предоставяне на убежище. Аз подкрепям предложените изменения на Директива за условията на приемане, Директивата за процедурите за предоставяне на убежище и Директивата относно минималните стандарти за признаването и правното положение на гражданите на трети страни или лицата без гражданство като бежанци или като лица, които по други причини се нуждаят от международна закрила, защото тези изменения ще дадат възможност да се изяснят критериите, които позволяват на лицата, търсещи убежище, да получат международна закрила. Аз се радвам, че членът на Комисията, г-н Баро, подчерта необходимостта да се гарантира съгласуването с други политики, които са свързани с международната закрила, и се надявам, че същият съгласуван подход ще се прилага и към други области, които са свързани помежду си.
<P>
Накрая, искам да поздравя докладчика, г-н Giusto Catania, за неговата работа, която ще бъде подкрепена от групата на Европейската народна партия (Християндемократи) и Европейските демократи.
<SPEAKER ID="168" NAME="Martine Roure">
от името на групата на PSE. - (FR) Г-жо председател, преди всичко искам да поздравя нашия докладчик за отличния доклад, тъй като той правилно разкрива несъответствията, които характеризират съществуващото законодателство в областта на предоставянето на убежище в Европа, и прави някои предложения, които наистина ще ни позволят да вървим напред в правилната посока.
<P>
Ние трябва да сложим край на неблагоприятните различия, които съществуват между държавите-членки. Всъщност отговорът, който едно лице, търсещо убежище, получава, зависи от това в коя държава е подадена молбата за убежище.
<P>
Ние също така призоваваме за съществено подобряване на условията, в които живеят лицата, търсещи убежище. Това по-конкретно изисква потвърждаване на принципа, че лицата, търсещи убежище, не следва да бъдат задържани, и по-специално става въпрос за уязвими лица, жени, деца и жертви на изтезания. Това изисква и гарантиран достъп до минимални права на жилище, работни места, здравни грижи, образование, с други думи до основните права, които гарантират достойнството на човека.
<P>
Накрая, за нас е жизнено важно да преразгледаме Регламента Дъблин II. Нашите посещения, особено в центровете за задържане, ясно показаха съпътстващите щети, както Вие посочихте, г-жо Rothe, причинени от една неподходяща операция, доколкото тя стоварва неприемливо бреме върху страните, които са най-пряко засегнати от потоците на мигранти към вратите на Европа.
<P>
Предстои ни да извървим дълъг път, преди да постигнем обща политика в областта на предоставянето на убежище. Не бива да си правим излишни илюзии, а да стъпим на предложенията на Комисията, към които, вярвам, можем да направим значителен принос и това ще ни позволи, надявам се, да поставим основите на една структура, която изглежда крехка днес, но се надяваме да укрепне в бъдеще.
<P>
Искрено благодаря на члена на Комисията, г-н Жак Баро, за твърдостта и волята, която прояви в решаването на този въпрос, защото тук е необходима воля - и то много силна воля. Надявам се, г-н член на Комисията, че ще имате време да приложите това на практика, защото това е наш дълг и морален императив за ценностите, които ние в Европейския съюз защитаваме.
<SPEAKER ID="169" NAME="Sarah Ludford">
от името на групата ALDE. - (EN) Г-жо председател, аз подкрепям изложеното от докладчика и работата на Комисията. Няма извинение за лошото състояние на работата с бежанците, тъй като броят на молбите за убежище е малък в сравнение с предишни години. Липсата на обща практика, различната информация за страната на произход и неумението да се прилагат правилно законите на ЕС означава, че съществува неравнопоставеност. Така лицата, търсещи убежище, се опитват да надхитрят системата, като подават молби многократно и в различни държави, а самите държави си "прехвърлят топката".
<P>
Друг момент, който води до неравенство при достъпа до закрила е, че някои държави-членки просто депортират хората, преди положението им да бъде преценено и дори на практика подкупват трети страни да спрат потока от бежанци.
<P>
Много от пристигащите в смесени потоци вероятно са икономически мигранти, което не ги прави престъпници. Но даже и ако само малък брой от тях са бежанци, то те трябва да бъдат идентифицирани. Както казва г-н Catania, защитата на правата на човека трябва да стане част от управлението на границите, по-специално в рамките на мандата на Европейската агенция за управление на оперативното сътрудничество по външните граници на държавите-членки на Европейския съюз (Frontex). Хората не трябва да бъдат задържани само защото кандидатстват за убежище.
<P>
Освен общата процедура за предоставяне на убежище и съдържанието на закрилата, трябва да има практическо сътрудничество, подпомагане и солидарност, включително и чрез важната Европейска служба за подпомагане на предоставянето на убежище, осигуряваща общи източници на информация от различните държави. По-доброто качество и по-точните първи решения биха спестили финансови средства благодарение на по-малкия брой молби.
<P>
Задължаването на държавите от ЕС да разрешат на лицата, търсещи убежище, да работят след шестмесечен престой, ако не е взето решение по тяхната молба, е много важно, тъй като така те биха запазили своето достойнство, а също така биха плащали данъци. Аз съм много разочарована от това, че Обединеното кралство реши да използва правото на изключение при прилагане на подобрената Директива за условията за приемане, тъй като нейното прилагане би прекратило практиката на автоматично задържане единствено на основание на подаване на молба за предоставяне на убежище, би засегнало всички случаи на краткосрочно задържане и би довело до прилагане на правото на работа след шест месеца. Срамувам се, че моята собствена страна смята, че тези условия са твърде тежки.
<SPEAKER ID="170" NAME="Jan Tadeusz Masiel" LANGUAGE="PL">
Г-жо председател, ние трябва още веднъж от цялото си сърце да благодарим на френското председателство, което постигна сериозен напредък по въпросите на предоставяне на убежище, когато направи всичко възможно за приемането от Съвета на Европейския пакт за имиграция и убежище през м. октомври миналата година. Истина е, че Европейският съюз има нужда от обща политика в областта на предоставянето на убежище, както и да развие солидарен подход във връзка с приемането на бежанци. Държавите-членки на ЕС, към които най-вече се насочват потоците от лица, търсещи убежище, трябва да бъдат подпомогнати. Проблемът с убежището е много деликатен. Трудно е да се прецени кой има нужда от закрила и кой се опитва да избегне бедността в собствената си страна и макар че последните също заслужават да получат помощ, ние не можем да приемем всички. В заключение, нашите процедури в Европейския съюз трябва да бъдат единни, прозрачни и бързи.
<SPEAKER ID="171" NAME="Hélène Goudin">
от името на групата на IND/DEM. - (SV) Г-жо председател, създаването на "крепостта Европа" върви с все по-бързи темпове с всяка изминала година. Това е много жалко, не на последно място и поради факта, че общата политика в областта на предоставянето на убежище ще доведе до по-твърда и по-рестриктивна политика, от която най-големите губещи ще бъдат хората, които се нуждаят от закрила. Това развитие на нещата е, меко казано, обезпокоително.
<P>
Докладът има за цел въвеждането на общи стандарти, чрез които да се определя кога един човек може да се счита за бежанец. И аз се питам защо е нужно това? Ние вече имаме международни конвенции, които са достатъчно конкретни. Ние не следва да се опитваме да създаваме нови стандарти на ЕС - и то стандарти, които, по всяка вероятност, ще бъдат по-рестриктивни от Женевската конвенция, например.
<P>
Почти всяка седмица има ужасяващи репортажи от лагерите за бежанци в Южна Европа. Онези, които са се оказали там, живеят в ужасни условия, които компетентните органи предпочитат да не забелязват. Проблемът явно не е в конкретните хора, задържани в лагерите, а по-скоро във факта, че правата на човека не се зачитат, въпреки че всички държави-членки, поне на теория, отговарят на критериите от Копенхаген. Това е важният въпрос, който трябва да дискутираме тук, в Парламента. Достъпът до територията на една страна е въпрос, който трябва да се решава от самата страна, като, разбира се, това става при зачитане на международните конвенции и споразумения.
<SPEAKER ID="172" NAME="Marian-Jean Marinescu" AFFILIATION="PPE-DE">
(RO) Общата европейска система за предоставяне на убежище в момента се характеризира с липса на съответствие с правните инструменти за международна защита.
<P>
В резултат на основните несъответствия в процеса на вземане на решения, който 27-те държави-членки използват при разглеждането на молбите за убежище, делът на лицата, на които се признава статут на бежанец, варира от 0 % до приблизително 90 %. В допълнение, критериите от дъблинската система довеждат до непропорционална тежест за отделни държави-членки, намиращи се на външните граници на Европейския съюз, тъй като те са отговорни за разглеждането на молбите за убежище в качеството им на първа страна на влизане.
<P>
Явления като вторични движения от една държава-членка в друга и многократното подаване на молба за убежище все още съществуват. Едно от най-неотложните изисквания на политиката на ЕС в областта на предоставянето на убежище е обменът на анализи, опит и информация между държавите-членки. Трябва също да се намерят работещи решения за разширяването на сътрудничеството между административните органи, отговорни за проучването на молбите за убежище.
<P>
Най-трудният проблем за решаване обаче остава комуникацията между държавите-членки във връзка с различното третиране на лицата, търсещи международна закрила, в зависимост от тяхната страна на произход. Надявам се, че регламентът за създаване на Европейска служба за подпомагане на предоставянето на убежище, предложен от Комисията преди три седмици, ще помогне отчасти да бъдат решени настоящите проблеми.
<P>
Отсега призовавам бъдещите ръководители на тази Европейска служба да не пренебрегват сътрудничеството с Европейската агенция за управление на оперативното сътрудничество по външните граници на държавите-членки на Европейския съюз (Frontex), с Европейската мрежа за миграцията, както и с компетентните структури в държавите-членки и в трети страни, които участват в дейностите, свързани с миграцията и предоставянето на убежище. Освен избягването на дублиране на усилията, това сътрудничество ще улесни координирането на действията на държавите-членки и използването на техния опит при решаване на проблемите с предоставянето на убежище.
<SPEAKER ID="173" NAME="Inger Segelström" AFFILIATION="PSE">
(SV) Г-жо председател, уважаеми г-н Баро, бих искала най-напред да благодаря на г-н Catania за този доклад. Аз напълно споделям изразеното съжаление, че влизането в сила беше отложено до 2012 г. Има три въпроса, които бих искал да поставя, а именно: правата на децата, подпомагане и създаване на възможности за жените, попаднали в трафика на хора, и накрая въпроса за това как бихме могли да бъдем по-добре подготвени при внезапна криза в света.
<P>
Според мен е добре, че Парламентът обръща внимание на факта, че децата и непълнолетните трябва да получават специална подкрепа. Безпокои ме обаче, че децата все пак могат да бъдат задържани. Аз намирам това за неприемливо.
<P>
Вчера беше Международният ден на жената. Проблемът, с който се занимавах през тази парламентарна сесия, е как различните страни третират жените и децата, попаднали в трафика на хора, а именно дали тези хора имат право да останат в ЕС или да бъдат подпомогнати да се завърнат у дома. Когато социалдемократите управляваха Швеция, там въпросът за жените, жертви на насилие, (независимо дали става дума за трафик на хора, насилствен брак или друг случай на насилие) беше предрешен - те имаха правото да останат. Сега една жена може да остане, но само ако сътрудничи на полицията и прокуратурата. За какви престъпления, освен трафик на хора, сътрудничеството може да бъде изискване за предоставяне на убежище? Аз мисля, че това е дискриминация на жените и децата и бих искала да засегна този въпрос днес, непосредствено след Деня на жената.
<P>
Третият въпрос е как различните държави приемат лицата, търсещи убежище, и кои страни са избрани. Моята страна, Швеция, е една от страните, приели най-много бежанци от Ирак. В сравнение със САЩ и Канада това е огромен брой и същото е вярно, ако направим сравнение с повечето страни от ЕС. Аз се надявам, че новата система за предоставяне на убежище в ЕС ще бъде по-добре подготвена да приеме съвместна отговорност, когато се случи нещо в света или, както е случаят с Ирак, когато някоя страна бъде нападната. Не е редно една система на ЕС, основана на солидарност, да функционира само в мирни условия, тя трябва също така да действа в моменти на криза и конфликти.
<SPEAKER ID="174" NAME="Gerard Batten" AFFILIATION="IND/DEM">
(EN) Г-жо председател, броят на лицата, търсещи убежище и статут на бежанци, обезпокоително нараства. Както посочва докладът, в момента в света има около 12 милиона бежанци и около 26 милиона вътрешно разселени лица. Това едва ли е изненада, тъй като някои страни в континенти като Африка и Азия все повече вървят към политически хаос и светът все повече затъва във финансова и икономическа криза, безпрецедентна по своя мащаб.
<P>
Можем да бъдем сигурни обаче, че през следващите месеци и години ще има все повече бежанци и лица, търсещи убежище. Никой не бива да се учудва от това, че решението, което Европейският парламент предлага, е хармонизиране на националните системи за предоставяне на убежище. Докладът предлага обща европейска система за предоставяне на убежище и обща служба за подпомагане на предоставянето на убежище с общи стандарти за предоставяне на убежище и съответен статут. Той предлага националните правителства да нямат правото да задържат лице, търсещо убежище, единствено на основание на това, че лицето търси убежище, а бежанците да имат право да поискат да се преместят от една европейска страна в друга. Той също предлага, когато едно лице е било задържано, то да има право на съдебна защита пред национален съд.
<P>
Всичко това е рецепта за създаване на хаос и води до задънена улица в националните системи за предоставяне на убежище. Много, всъщност повечето от хората, които търсят убежище и статут по отношение на предоставянето на убежище в европейските страни, са, разбира се, икономически мигранти, които търсят по-добър живот. И кой би могъл да ги вини за това? Но колкото по-лесно правим идването им в Европа, толкова повече ще идват.
<P>
Общите системи, предложени тук, още повече ще затруднят националните държави да защитават собствените си граници и същевременно ще улеснят многобройни икономически мигранти да пресекат тези граници. Обединеното кралство се нуждае от още по-стриктни мерки за контрол, а не от отпадане на ограниченията, което ни се налага от Европейския съюз.
<SPEAKER ID="175" NAME="Simon Busuttil" AFFILIATION="PPE-DE">
(MT) Докладчикът беше прав, когато каза, че общата политика в областта на предоставяне на убежище трябва да се изгражда върху принципа на солидарността. Именно тази солидарност липсва в нашата политика за предоставяне на убежище, както уважаемият член на Комисията, г-н Баро, лично ще се убеди по-късно тази седмица, когато посети моята страна, Малта, и о-в Лампедуза. Г-н член на Комисията, Вие ще откриете, че солидарността, към която се стремите, е илюзорна. Солидарността за първи път беше въведена в Европейския пакт за имиграция и убежище миналия октомври. Тя беше въведена чрез клауза, която засяга споделянето на тежестта, чийто фокус е разпределянето на тежестта между държавите-членки. Това беше въведено за първи път и беше положителна стъпка. Тази клауза се осъществява на доброволен принцип и позволява на мигрантите, които пристигат в една страна в търсене на убежище, да могат да се преместват в друга страна на Европейския съюз. Парламентът дори задели 5 млн. EUR от бюджета на Европейския съюз за тази година с цел да се улесни прилагането на тази клауза. Досега не сме наблюдавали тази клауза да се прилага на практика, освен в случая, когато Франция предложи да поеме от Малта 80 лица, търсещи убежище. Това е важен жест, но другите европейски страни не последваха примера, което е много жалко. Ето защо моят въпрос към члена на Комисията е: какви действия предприема Комисията, за да гарантира, че механизмът на споделянето на тежестта се прилага? Какво прави тя, за да гарантира, че повече страни ще предложат своята солидарност и ще приемат имигранти от страна, която е поела непосилен товар? Възнамерява ли Комисията да изготви програма за преразпределение между страните и как планира да разширява и прилага въпросната клауза?
<SPEAKER ID="176" NAME="Daciana Octavia Sârbu" AFFILIATION="PSE">
(RO) В настоящата ситуация, когато броят на бежанците е нараснал в целия свят и Европейският съюз приема повече от половината лица, търсещи убежище, създаването на Обща европейска система за предоставяне на убежище трябва да бъде неотложен приоритет.
<P>
Във връзка с това приветствам предложението за създаване на Европейска служба за подпомагане на предоставянето на убежище с цел да се координират националните политики в различните страни, за да се избегне непропорционалната тежест за отделни държави-членки. Мисля, че тази служба трябва да бъде организирана така, че да може да играе важна роля в случай на криза и да прави правилна преценка на молбите за убежище.
<P>
Смятам, че новите държави-членки на Европейския съюз, а именно Румъния и България, имат нужда от подкрепата на Европейския съюз, която да се изрази в създаване на ефективни солидарни механизми с цел да се гарантират необходимите условия за приемането на лица, търсещи убежище. Нека не забравяме обаче, че на равнище Европейски съюз ние трябва да действаме, като предвиждаме събитията, а не просто да реагираме на тях, като поставим по-голям акцент върху сътрудничеството с трети страни, за да можем да предотвратяваме кризи.
<SPEAKER ID="177" NAME="Alin Lucian Antochi" AFFILIATION="PSE">
(RO) Всяка година държавите-членки на Европейския съюз приемат милиони хора, които търсят убежище от преследване и конфликти в страните, от които произхождат. Но процентът на признаване на статута на бежанец на национално равнище в тези страни варира между 0 % и 90 %. В допълнение, дъблинската система, която включва процеса на повторно приемане на бежанците в първата страна на транзитно преминаване, създава несъответствие между тези държави и страните, разположени в центъра, по отношение на координирането на политиките в областта на убежището и мерките, насочени към бежанците.
<P>
Както споменаха предишните оратори, Общата европейска система за предоставяне на убежище трябва да позволи на държавите-членки да осигурят по-високо равнище на закрила на бежанците от момента на приемането им до момента на пълното им интегриране в местните общности чрез изграждане на обща процедура по предоставяне на убежище, която определя ясни, разумни и унифицирани условия, които компетентните органи могат да използват при разглеждане на молбите за убежище.
<P>
Особено внимание трябва да се обърне на солидарността между държавите-членки с оглед на координирането на големи потоци от лица, търсещи убежище в някои страни, както чрез осигуряване на финансова помощ, така и чрез приемане на механизми за вътрешно повторно установяване и преразпределение, което ще позволи бежанците да бъдат равномерно разпределени в рамките на Европейския съюз.
<SPEAKER ID="178" NAME="Katrin Saks" AFFILIATION="PSE">
(ET) Бих искала да благодаря на докладчика и да подчертая важността на тази тема, въпреки че представлявам държавата-членка Естония, която е известна с малкия брой бежанци, които пристигат тук.
<P>
Статут на бежанец досега се предоставя само на няколко души на година, но ние сме малка страна и въпреки че сме привлекателни за туристите, животът тук е труден. Ние наистина признаваме необходимостта от солидарност, но аз мисля, че онези, които вече са страдали толкова много в живота си, не би следвало да бъдат допълнително наказвани със суров климат, освен ако те не изберат това сами.
<P>
Следователно по-разумно би било да говорим за споделяне на отговорности, а не на хора, за да помогнем на страните, които приемат много лица, търсещи убежище. Хармонизирането на стандартите определено заслужава да се подкрепи. Ако имаме обща граница, логично е лицата, търсещи убежище, да бъдат третирани еднакво в рамките на целия Европейски съюз.
<SPEAKER ID="179" NAME="Zuzana Roithová" AFFILIATION="PPE-DE">
- (CS) Г-жо председател, аз категорично не съм съгласна с евроскептичната кампания срещу общата имиграционна политика и политиката в областта на предоставянето на убежище, залегнала в Договора от Лисабон. Ние трябва да действаме съвместно и по-твърдо да противостоим на икономическата миграция, като в същото време осигуряваме достойни условия на живот на лицата, търсещи убежище. Аз съм обезпокоена от факта, че децата на бежанците в европейските лагери нямат достъп до образование или необходимите здравни грижи понякога в продължение на месеци. Също така е неприемливо, че в рамките на Шенгенската зона някои държави признават статута на бежанец, а други - не. За съжаление, агенцията Frontex не наблюдава броя и страните на произход на лицата, търсещи международна закрила. Да, ние имаме нужда от обща процедура по предоставяне на убежище и също така трябва да помогнем на буферните държави на основата на принципа на солидарността. Ние също така трябва да свържем политиката в областта на предоставянето на убежище с политиката за развитие с цел да предотвратим миграцията.
<SPEAKER ID="180" NAME="Jacques Barrot">
заместник-председател на Комисията. - (FR) Г-жо председател, аз ще бъда пределно кратък, въпреки че внимателно слушах всички изказвания. Искам да благодаря на Европейския парламент за демонстрираната истинска подкрепа на това усилие да дадем на политиката в областта на предоставяне на убежище пълното внимание, от което тя се нуждае в интерес на всички преследвани хора в света. Ние имаме дълг и, както каза г-жа Martine Roure, морален императив да направим това.
<P>
Бих искал да направя някои пояснения. Първо, някои от вас споменаха Европейската агенция за управление на оперативното сътрудничество по външните граници на държавите-членки на Европейския съюз (Frontex), по-конкретно г-н Catania. Трябва да ви кажа, че Frontex в момента има служител за връзка в службата на Върховния комисар на ООН за бежанците. Това потвърждава усилията на Frontex да разбере напълно проблемите на лицата, търсещи убежище, а Комисията предложи правила, за да дефинира по-добре отговорностите на Frontex в морските операции. В момента водим дискусии с държавите-членки по този важен въпрос.
<P>
Искам да се върна на искането за солидарност, което повечето от вас отправиха. Във връзка с това мисля по-конкретно за г-н Busuttil, който спомена трудната ситуация, в която се намира Малта. Наистина в плана за действие в областта на предоставянето на убежище Комисията предложи да се проучат възможностите, които могат да бъдат предложени чрез доброволно разпределение на лицата, търсещи убежище в държавите-членки.
<P>
Дискусията с държавите-членки започна през есента чрез неофициален документ, който предложи няколко възможности за прилагането на принципа на солидарността в областта на предоставянето на убежище. Трябва да кажа, че не е лесно да се получи съгласие от по-голямата част от държавите-членки по въпроса за механизма за разпределянето на бежанците между тях. Но ние започваме проучване за въздействието и възможностите за такова разпределение на равнището на Съюза.
<P>
Бих искал също така да кажа, че сме готови да финансираме проекти, свързани с подобно разпределение и преместване в рамките на Европейския фонд за бежанците. Аз ще имам възможността да кажа това отново в държавите-членки, които ще посетя. Това са именно онези страни, към които най-много се стремят лицата, търсещи убежище.
<P>
В заключение, считам, че ние сме в началото на дълъг процес, който е много важен, ако наистина искаме Европа да потвърди, чрез ценностите си, своята идентичност като регион, който приема всички хора по света, които страдат и очакват нашата помощ.
<P>
Много благодаря на Европейския парламент, г-жо председател и уважаеми колеги, за всички изказвания, които са особено ценни за мен като член на Комисията.
<SPEAKER ID="181" NAME="Giusto Catania">
докладчик. - (IT) Г-жо председател, госпожи и господа, бих искал да благодаря на уважаемите колеги, които се изказаха в подкрепа на този доклад, както и на г-н Баро за неговата подкрепа и за работата, която Комисията започва по изменението на някои директиви, и особено на Директивата за процедурите за предоставяне на убежище, което показва желание да се подобри общата система за предоставяне на убежище. Парламентът действа като съзаконодател в тази област и аз считам, че ние трябва изиграем своята роля с цел да хармонизираме процедурите по предоставянето на убежище на по-високо равнище, като поощрим създаването на система за хармонизация, която позволява да бъдат приемани много хора и подобрява стандартите на приемане в държавите-членки, така че системата да става все по-съгласувана.
<P>
Смятам, че Парламентът изигра важна роля чрез посещенията в административните центрове за задържане в Европа. Ние посетихме голям брой от тях - г-жа Roure изготви окончателния доклад - и установихме, че правото на убежище често се нарушава в държавите-членки, често нормалните условия на приемане, като например правото на здравни грижи и правна помощ, не бяха гарантирани и не беше осигурена информация за потенциалните лица, които биха могли да търсят убежище. Това се случва, защото се работи със смесени потоци и то по такъв начин, че борбата с нелегалната имиграция и защитата на външните граници има предимство пред необходимостта да се приемат хора, и по-конкретно лица, търсещи убежище.
<P>
Съгласен съм с мненията, изказани от някои от уважаемите колеги, особено по отношение на необходимостта да се преразгледа Дъблинският регламент и да се гарантира механизъм на солидарност по отношение на лицата, търсещи убежище, защото правото им да бъдат преместени на друго място, така че техният проблем да бъде чут, също трябва да се признае.
<P>
Накрая, за да завърша - някои колеги повдигнаха въпроса за граничния контрол. Мисля, че в техните съображения има основна грешка: въпросът за защитата на границите и въпросът за предоставянето на убежище са два отделни въпроса. Ние трябва да гарантираме правото на убежище като основно право, което трябва да се утвърждава в Европейския съюз.
<SPEAKER ID="182" NAME="Председател">
Разискването приключи.
<P>
Гласуването ще се проведе утре.
<P>
Писмени декларации (член 142)
<SPEAKER ID="183" NAME="Bogusław Rogalski  " LANGUAGE="PL">
Г-жо председател, миналата година броят на бежанците в световен мащаб е нараснал до над 12 милиона бежанци и 26 милиона вътрешно разселени лица, което показва сериозността на проблема. За съжаление, стандартите не са хармонизирани дори и в най-малка степен, тъй като процентът на кандидатите от определени трети държави, на които се предоставя статут на бежанец, варира от 0 % до приблизително 90 % в рамките на различните държавите-членки.
<P>
Трябва да се въведе единна процедура за предоставяне на убежище, както и единни стандарти, които да дадат възможност да се вземат решения за това кой може да бъде признат за бежанец и дали дадено лице има нужда от международна закрила. Всички хора, които вземат решения в тази област, трябва да имат равен достъп до професионална информация за страната на произход на кандидата и за структурите, оторизирани да разглеждат жалби, като същото се отнася и за лицата, които кандидатстват за предоставяне на убежище.
<P>
От изключителна важност е по време на срока на чакане компетентните органи да обърнат сериозно внимание на различните нужди на лицата, търсещи убежище, които са в по-трудно положение, като например деца, хора с увреждания и жени. Необходимо е да се създаде единна база данни с цел да се публикува и събира информация за страните на произход на кандидатите.
<P>
Добре е да се подчертае, че задължението за предоставяне на помощ, предвидено в Конвенцията на ООН по морско право (UNCLOS), е правно обвързващо за държавите-членки на ЕС и агенцията Frontex.
