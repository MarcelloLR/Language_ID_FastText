<CHAPTER ID="015">
Ветеринарно-санитарните изисквания, които са приложими при движение с нетърговска цел на домашни любимци (разискване) 
<SPEAKER ID="084" NAME="Председател">
Следващата точка е докладът на г-жа Bairbre de Brún - от името на комисията по околна среда, обществено здраве и безопасност на храните, относно предложението за регламент на Европейския парламент и на Съвета за изменение на Регламент (ЕО) № 998/2003 относно ветеринарно-санитарните изисквания, които са приложими при движение с нетърговска цел на домашни любимци - C7-0035/2009 -
<SPEAKER ID="085" NAME="Bairbre de Brún" LANGUAGE="GA">
Г-н председател, това е първият изменен регламент, който следва да бъде разгледан на пленарното заседание, и първият, който се ръководи от разпоредбите на Договора от Лисабон. Бих искала да изкажа своята благодарност на докладчиците в сянка - г-жа Soullie, г-жа Willmott, г-жа Vălean, г-жа Evans, г-н Nicholson и г-жа Rosbach - за съдействието, което оказаха в хода на сложните преговори. Благодаря и за изключителната подкрепа, която получих от страна на правните служби на Парламента и отдела за съвместно вземане на решение, а също на Съвета и на Комисията.
<P>
Съдържанието на досието на комисията по околна среда беше договорено в началото на декември, а от началото на настоящата година ние се занимаваме с определени аспекти, свързани с въпроса, как член 290 от Договора за функционирането на Европейския съюз следва да бъде приложен по отношение на досието.
<P>
На моменти ни се струваше, че никога няма да постигнем споразумение. Независимо от това успяхме. Намерихме решение във връзка с досието. С това гарантирахме, че собствениците на домашни любимци ще могат да пътуват в границите на ЕС заедно с домашните си любимци, като въведохме преходен режим, който позволява някои държави-членки да прилагат по-строг контрол, в зависимост от болестта, за период от осемнадесет месеца.
<P>
Предложеният изменен регламент отчита постигнатия досега напредък. С цел да гарантира, че положението в ЕС по отношение на беса ще се подобрява, от този момент нататък преходната мярка ще бъде прилагана в още пет държави-членки до 31 декември 2011 г., като дотогава разпоредбите, отнасящи се до движението на домашни любимци с нетърговска цел, ще бъдат едни и същи на територията на целия Европейски съюз. Препоръчително е мярката да се прилага и по отношение на тенията (Echinococcus multilocularis) и кърлежите до 31 декември 2011 г.
<P>
Що се отнася до новите процедури, които следва да заменят процедурата по комитология, по силата на настоящия регламент Европейската комисия следва да има правомощието да приема делегирани актове съгласно член 290 от Договора. С това Европейският парламент и Съветът делегират на Комисията правомощието да приема незаконодателни актове от общ характер, които допълват или изменят определени несъществени елементи.
<P>
За да бъде ограничено например разпространението на болести, различни от беса - такива, които могат да възникнат в резултат на движението на домашни любимци - Комисията може да приема превантивни санитарни мерки посредством делегирани актове. На второ място, с цел отразяване на техническият напредък, Комисията има право чрез делегирани актове да приема изменения на техническите изисквания за идентификацията на животните. На трето място, посредством делегираните актове може да се приемат изменения на техническите изисквания за ваксинацията против бяс, така че да се вземе под внимание напредъкът на науката и техниката.
<P>
Успяхме да се споразумеем относно формулировката на изложеното по-горе и относно разпоредбите, отнасящи се до прилагането на член 290 на Договора във връзка с досието, като се придържахме възможно най-последователно към правомощията на Европейския парламент по силата на Договора от Лисабон.
<P>
Споразумението на първо четене показва значението и неотложният характер на това досие за всички участващи.
<P>
В заключение, бих искала да кажа, че самият факт, че докладчик от една от малките групи постигна успех с подобно сложно досие, с дейната подкрепа на докладчици в сянка от други политически групи, е важен демократичен сигнал и нещо, с което тази институция трябва да се гордее. Още веднъж искам да изразя благодарността си към всички участници и от трите институции - Парламентът, Съветът и Комисията - които упорито работиха по досието. Надявам се, че с гласовете си моите колеги ще подкрепят този труд.
<SPEAKER ID="086" NAME="Джон Дали" LANGUAGE="EN">
Г-н председател, благодаря на комисията по околна среда, обществено здраве и безопасност на храните за работата по настоящото досие. Особено бих искал да благодаря на докладчика, г-жа de Brún, за усилията й за постигане на споразумение по проблема, който представлява чувствителна тема за някои държави-членки. Оценяваме и факта, че освен включените въпроси, тя трябваше да направлява процеса през трудната част относно делегираните актове. Много Ви благодаря.
<P>
Радвам се, че интензивните обсъждания между трите институции доведоха до създаването на компромисен текст, който отразява изцяло техническите мерки, предложени от Комисията, и обръща също така внимание на необходимото адаптиране на предложенията към Договора от Лисабон по начин, който е приемлив за Комисията. Всъщност съвместната ни работа беше усложнена и забавена от това адаптиране. Независимо от всичко Съветът понастоящем е в състояние да гарантира, че работата ще приключи навреме.
<P>
Преди компромисният текст да бъде гласуван, със задоволство потвърждавам, че Комисията не възнамерява да предложи бъдещо продължаване на преходния режим, който ще приключи на 31 декември 2011 г. Това означава, че от 1 януари 2012 г. ще влязат в сила напълно хармонизирани правила. Въпреки всичко Комисията възнамерява да предложи цялостно преразглеждане на регламента до 30 юни 2011 г., по-специално по отношение на делегираните и изпълнителните актове.
<P>
Що се отнася до уведомяването за делегирани актове, Комисията ще вземе предвид и периодите на прекъсване на дейността на институциите, за да се гарантира, че Европейският парламент и Съветът ще бъдат в състояние да упражнят своите прерогативи в рамките, определени в съответните законодателни актове.
<P>
Накрая, потвърждавам ангажимента на Комисията, изразен заедно с Парламента и Съвета, че разпоредбите на регламента няма да накърнят в бъдеще становища на институциите във връзка с прилагането на член 290 от Договора за функционирането на Европейския съюз или отделни законодателни актове, съдържащи подобни разпоредби. Надявам се, че Парламентът ще подкрепи компромисния текст, който - твърдо съм убеден - надлежно взема под внимание опасенията, изразени от Парламента.
<SPEAKER ID="087" NAME="Christofer Fjellner" LANGUAGE="SV">
Г-н председател, г-н член на Комисията, това е един много важен доклад, отчасти защото разглежда въпроса, как да улесним собствениците на домашни любимци в Европа при преминаване на държавните граници с тях, и за превантивните мерки във връзка с опасното разпространение на болести, пренасяни чрез домашни любимци в Европа.
<P>
Като член на Европейския парламент от Швеция съм особено заинтересован от въпроса, защото за щастие има две болести, които все още не са разпространени в моята страна - малка тения и бяс, най-вече.
<P>
По време на разискванията по настоящото предложение няколко пъти имах поводи за безпокойство, че ще трябва да изменим регламентите, които понастоящем действат в Швеция, и че това би довело до появата на малка тения и бяс в страната. Тази ситуация ще има ужасяващи последици, не на последно място по отношение на начина, по който прилагаме правото на достъп на обществеността до селските райони в Швеция, с други думи възможността да се придвижваме в горите и полята.
<P>
Със задоволство отбелязвам, че Швеция ще продължи да се ползва от изключенията от прилагането на регламента поне за един преходен период; по този начин ще можем да гарантираме, че споменатите болести няма да попаднат в страната.
<P>
В хода на процеса не бива да приемаме настоящата ситуация за даденост. В последния момент се проведе обсъждане, съгласно процедурата по комитология, което във всеки случай ме накара да се безпокоя, че ще се създаде несигурност и предпоставка за "вратички" за заобикаляне на прилагането на процедурата. Това би довело до възникване на риск тези болести да достигнат Швеция.
<P>
Искам да изкажа искрените си благодарности на всички, които усилено работиха за намирането на решения, така че да има възможност за транспортиране на домашните любимци в Европа и да се гарантира, че изключенията за някои държави, където не са налице определени болести, ще бъдат запазени. Ето защо няма място за опасения от наша страна, че където и да е в Европа ще се появят нови болести в резултат на настоящото предложение. Благодаря също на докладчика, на Съвета и на члена на Комисията.
<SPEAKER ID="088" NAME="Linda McAvan" LANGUAGE="EN">
Г-н председател, позволете да започна с благодарности към г-жа de Brún, която се ангажира с настоящото досие, очаквайки то да бъде експедитивно разгледано. Ситуацията се усложни, когато се оказа, че преговаряме по изцяло нови делегирани актове без каквито и да е прецеденти за бъдещи актове. Ето защо поздравявам докладчика, Съвета и Комисията. Г-н член на Комисията, една от първите Ви задачи тук е да намерите решение.
<P>
Голяма част от настоящото разискване беше посветена на техническите аспекти на законодателния акт, но той е важна част от законодателството за мнозина граждани, възнамеряващи да пътуват свободно с домашните си любимци в ЕС. Когато за първи път приехме този законодателен акт преди няколко години, той се радваше на широка подкрепа, но беше предвиден преходният период, споменат от г-н Fjellner, който е от съществено значение за превенцията на разпространението на болести в държави, в които те не са налице.
<P>
Приветствам подкрепата на Комисията за удължаване на преходния период, така че когато разполагаме с новото законодателство, то ще бъде еднакво във всички държави-членки. Тогава ще са налице по-високи стандарти за опазване на здравето на животните и за хуманно отношение към животните в рамките на ЕС.
<P>
По отношение на въпроса с комитологията, нашата група подкрепя договорения компромис. Считаме, че следва да има равнопоставеност между Парламента и Съвета по отношение на законодателството. Като цяло проблемът засягаше експертните групи и техния състав. Ние искаме да кажем, че когато обсъждаме експертите, с които се съветваме, това следва да се отнася до всички експерти. Комисията трябва да разполага с експерти от държавите-членки, от неправителствени организации и такива, препоръчани от Европейския парламент.
<P>
Изключително съм доволна, че разполагаме с настоящото споразумение. То позволява преходният период да бъде договорен своевременно до изтичането на дерогацията. С нетърпение очакваме да чуем новите предложения на Комисията по отношение на бъдещите законодателни актове.
<SPEAKER ID="089" NAME="Adina-Ioana Vălean" LANGUAGE="EN">
Г-н председател, нека припомним, че свободното движение е един от основните стълбове на единния европейски пазар, който цели създаването на висока конкуренция и по-големи икономии от мащаба, и е в основата на привлекателността на ЕС. С времето възможността за свободно движение на хората в рамките на ЕС се превърна не само в основен компонент на вътрешния пазар, но и в едно от основните права.
<P>
С премахването на пречките, създадени от различните национални разпоредби и регламенти, гражданите на Европа и предприятията ще преуспяват. Също така е важна възможността гражданите на ЕС да пътуват с домашните си любимци, без да бъдат подложени на действието на определени държавни нормативни разпоредби и стандарти, защото това може да значително намали усилията и разходите по пътуването. Радвам се, че Комисията насочи действията си в тази посока.
<P>
Приветствам издаването на паспорти, съгласно общия режим, с цел да се хармонизират ветеринарно-санитарните мерки и изисквания, което ще улесни свободното движение на домашни любимци. Същевременно съм съгласна с факта, че е необходимо да гарантираме висока степен на защита на човешкото здраве и здравето на животните. Преходният режим ще предостави повече време за изграждане на необходимата инфраструктура и за набиране на съответния персонал. Следователно Парламентът със сигурност ще гласува в полза на удължаването на преходния режим за някои държави-членки до края на 2011 г., тъй като, както се твърди, те трябва да вземат под внимание специфични рискове за здравето.
<P>
Не за първи път се допуска определени държави-членки да приложат по-строги санитарни изисквания от другите. Първоначално преходният период продължи до юли 2008 г. След това беше удължен до 2010 г. Сега се договорихме за ново удължаване. Солидарна съм с опасенията на държавите-членки, които считат, че домашните любимци на тяхна територия са по-предразположени към определени болести и разбирам, че предложеното удължаване ще приключи заедно с финансираните от ЕС програми за ваксинация с цел ликвидиране на горския бяс в някои държави-членки. Уверена съм, че това следва да бъде последното удължаване на специалния режим, от който се ползват споменатите държави. Всички сме наясно, че асиметричните мерки и правото на неучастие няма да допринесат за пълноценно използване на вътрешния пазар в тази област. Затова нека всички се обединим около позицията, че преходният режим трябва да бъде премахнат и трябва да се гарантира конкуренция при равностойни условия възможно най-скоро.
<P>
Интересно, но по-спорният въпрос в доклада не е текстът, който разпали разгорещено разискване сред нас за това как да приложим новите разпоредби на Договора от Лисабон по отношение на процедурата по комитология. Това е първото досие по процедурата за съвместно вземане на решение, при което се прилагат тези разпоредби. Имайки предвид разширените пълномощия на Парламента съгласно новия Договор, за нас беше от жизненоважно значение, че въпросният регламент не създаде прецедент за бъдещи решения.
<P>
Във връзка с това приветствам писменото изявление, прието от Парламента и от Съвета на тристранната среща, в което се посочва, че настоящият документ не бива да се счита за прецедент.
<SPEAKER ID="090" NAME="James Nicholson" LANGUAGE="EN">
Г-н председател, позволете да започна най-напред с благодарности към докладчика за цялостната й усилена работа по доклада. Това, което в началото мнозина считахме, че няма да причини много проблеми, се оказа много по-сложно от очакваното.
<P>
За нещастие докладчикът трябваше да поеме основната тежест при повечето преговори. Със сигурност на нея й се налагаше да работи много усилено, за да гарантира, че докладът ще се включи в рамките на необходимия срок, а това беше изключително важно с оглед на това, че бяхме под натиск да осигурим удължаване на дерогацията, която трябва да изтече през юни тази година.
<P>
По мое мнение регламентът е малка, но жизненоважна част от законодателството, която ще защити регионите и държавите, заплашени от разпространение на бяс; болестта продължава да се появява в някои части на ЕС, а да се надяваме, че до края на 2011 г. програмите за ваксинация ще докажат ефективността си за окончателното й ликвидиране.
<P>
Дотогава все пак сме намерили начин, чрез който да продължим да налагаме наши собствени по-строги изисквания в рамките на преходния период, преди да преминем, редом с други държави-членки на ЕС, към общия режим.
<SPEAKER ID="091" NAME="Anna Rosbach" LANGUAGE="DA">
Г-н председател, бих искала да благодаря на г-жа de Brún за отличната работа по осъвременяването на техническия регламент относно пътуването с домашни любимци на територията на Европейския съюз. Много обикновени семейства изпитват затруднения при поставянето на всички ваксини и попълването на всички документи, които се изискват, за да могат да заминат на почивка заедно с домашните си любимци. Това обаче е необходимо, защото някои държави се борят усилено и продължително с неконтролируемите болести по животните. Бяха предприети редица мерки, сред които ще спомена само няколко: поставяне в карантина за различни периоди, двойна ветеринарна проверка преди и след пътуването - в зависимост от изискванията на страната на местоназначение, скъпа задължителна ваксинация на диви животни на национално ниво. Добре разбирам защо някои държави-членки се страхуват от облекчаване на изискванията на техните национални нормативни актове. По мое мнение е необходимо да уважаваме високите им изисквания за безопасност и да поискаме и останалите да им подражават.
<P>
Следователно бих искала да попитам Комисията дали няма да е добре да наложим ветеринарен граничен контрол, който да изисква собственикът на домашния любимец да показва, че пътуващото с него животно не е заразено с опасни болести, че е било ваксинирано и има необходимите документи в съответствие с изискванията на страната на местоназначение. Това ще предостави също така възможност да се проверяват превозваните прасета и други животни, които не отговарят на изискванията на ЕС. Незаконният превоз на малки кучета и котки също може да бъде предмет на граничен контрол.
<SPEAKER ID="092" NAME="Horst Schnellhardt" AFFILIATION="PPE">
(DE) Г-н председател, г-н член на Комисията, добре дошли в Европейския парламент. Госпожи и господа, аз също бих искал да поднеса поздравленията си на докладчика, чиято работа беше компетентна. Документът обхваща много области. През последните години наблюдаваме нарастване на броя на домашните любимци и съвсем естествено - желание да имаме възможност да ги взимаме със себе си при пътувания. Така е правилно и така трябва да бъде, тъй като възможността да взимаш със себе си своите домашни любимци те кара да се чувстваш щастлив. По тази причина е необходимо в Европа да разполагаме със съответни нормативни актове, с цел превенция на разпространението на епидемии при животните. Имаме ги. Разполагаме с много добри разпоредби в Директива 998/2003, а от 2011 г. ще разполагаме с европейска карта за ваксинации, която точно ще отразява ваксинациите, направени на животните. Освен това от 2011 г. електронна идентификационна система ще предотвратява обърквания и измами.
<P>
През изминалите няколко години направихме много, за да овладеем епидемиите при животните в Европа, особено по отношение на беса. За това допринесе и постигнатото от Европейската комисия, която първа поде инициативата и финансира ваксинацията на лисици - един важен факт, който заслужава признание. Специалните разпоредби, които нееднократно бяха одобрени по отношение на някои държави, са бреме за гражданите. В този случай разходите не са свързани с ползи. Получих писма от редица граждани с оплаквания от неприятните преживявания на граничните пунктове. Позволете да посоча Обединеното кралство като пример: за пристигане два дни по-рано при престой от половин година се заплаща такса в размер на 3 000 евро и се налага карантина на животното за период от шест седмици. Трябва да обсъдим целесъобразността на подобни мерки. По тази причина считам, г-н член на Комисията, че след една година това трябва да приключи. Имаме европейски нормативни актове, приложими за всички. Рискът от разпространение на болести, в случай че епидемиологичната обстановка при животните остане същата - а винаги трябва да допускаме това, не съществува в такава форма при домашните любимци и домашните животни.
<SPEAKER ID="093" NAME="Jo Leinen" AFFILIATION="S&amp;D">
(DE) Г-н председател, г-н член на Комисията, добре дошли в Парламента. Присъединявам се към моя колега г-н Schnellhardt, защото смятам, че имате една основна задача в тази област, да създадете наистина равни условия в 27-те държави-членки до 2010 г., така че движението и пренасянето на домашните любимци от една държава в друга да става без затруднения.
<P>
Несъмнено целта на регламента от 2003 г. беше осигуряване на свободното движение на кучета и котки. Сега за трети път правим изключение. В Европейския съюз някои неща отнемат наистина много време: необходими бяха десет години, за да стигнем до подобни регламенти. Никоя държава от ЕС не би искала в нея да се появяват болести. Чудя се защо 22 държави възприемат идеята да се разреши кучетата и котките да пътуват със своите собственици, а пет държави не я възприемат.
<P>
Следва да проверите дали специалните разпоредби все още отговарят на реалността и затрудненията. Наясно съм, че се водят тежки разисквания на национално равнище, но сега ние сме едно общо правно пространство и е време, най-късно до 2011 г., да осигурим свободно движение, единен пазар на домашни любимци. Експертът по животните, г-н Schnellhardt, вече спомена условията, а именно картата за ваксинации и че предстои използването на инструменти като електронната идентификация, които ще бъдат използвани и ще ви предоставят достъп до петте държави, когато сте във ваканция или пътувате по работа и искате да вземете домашните си любимци с вас.
<P>
Настоящият регламент относно домашните любимци ще влезе в историята. Всъщност той е първият правен акт след приемането на Договора от Лисабон и ние искахме условия на равнопоставеност със Съвета на министрите при даването на пълномощия на Комисията за делегирани актове. Беше тежка задача, но си струваше усилията. Моите поздравления за г-жа De Brún за този доклад и, разбира се, за процедурата, която постави началото на една нова ера. Затова е значима, защото създаваме вероятно стотина правни акта на година, но делегираните актове са около 6 000. Оттук можем да съдим колко важно е да се установи нова процедура в правилната посока от самото начало.
<SPEAKER ID="094" NAME="Chris Davies" AFFILIATION="ALDE">
(EN) Г-н председател, исках само да кажа няколко положителни думи за законодателния акт, с който разполагаме. Разбирам, че той се основава на схемата за пътуване на домашни любимци в Обединеното кралство, въведена преди около десет години. Това ни помогна да ограничим значително разпоредбите за поставяне под карантина, които действаха в страната ни и причиняваха много неприятности както за домашните любимци, така и техните собственици. Първото животно, което се е възползвало от схемата за пътуване на домашни любимци, е било кучето Фродо Бегинс, а след това стотици хиляди животни са имали възможността да пътуват по-свободно.
<P>
Преди около пет години ЕС въведе настоящото законодателство, следвайки няколко много прости принципа, и то доказа ефективността си. Сега стотици хиляди животни ежегодно пътуват в Европа със стопаните си. Известно ми е, че 60% от животните са британски, което говори за британския характер, но в настоящата дискусия няма да навлизаме в тази тематика. Разбира се, поддържахме и правилният баланс. Интересът ни беше да позволим движение без разпространение на болести, като на практика на много строг контрол се подлага бесът - преди 20 години е имало 2 700 случая на година, а през изминалата година те са по-малко от 300, като нито един от тях не се свързва с движението на домашни любимци по споменатата схема.
<P>
В известен смисъл съм разочарован, че броят на поровете не е в първоначално очакваните от мен граници. Когато се провеждаха първите разисквания по този законодателен акт, много собственици на порове в Обединеното кралство ме посетиха и попитаха защо той не включва и техните животни. Те искаха да ги вземат на изложби за порове в Европа. Г-н членът на Комисията изглежда изненадан, но разискване се проведе. Очевидно можете да ваксинирате един пор срещу бяс, но ваксинацията не е видима и това създаде проблем. В крайна сметка решихме, че разпространението на беса сред домашните порове е толкова малко, че можем да ги включим в регламента. Но очевидно, както бях информиран, са настъпили известни промени. Една такава причина е може би това - в отговор на посоченото от г-н Jo Leinen - че в някои държави, като Португалия, поровете все още се определят като вредители, така че собствениците на домашни любимци не са склонни да пътуват с тях до тези държави. Вероятно можеше и да е по-зле - например ако ставаше дума за Китай.
<P>
Г-н член на Комисията, в заключение само ще отбележа, че по мое мнение голямото предимство на регламента е, че сега мога да погледна избирателите си и когато ме попитат какво е направил Европейският съюз за тях, да кажа, че сме създали възможност когато отиват на почивка, вече да могат да вземат домашните си любимци - котка, куче или пор - със себе си.
<SPEAKER ID="095" NAME="John Stuart Agnew" AFFILIATION="EFD">
(EN) Г-н председател, разбирам че първоначалната идея за създаване на паспорти на домашните любимци е дошла от Официалната чудовищна партия на разярените глупаци от Обединеното кралство, ако може да се обобщи по най-добрия начин оценката на тази опасна схема.
<P>
В моята страна имаше задължителен шестмесечен период на карантина за домашни любимци. По силата на системата за паспорти на домашните любимци в ЕС тази важна защитна мярка срещу разпространението на болести беше премахната по бързата процедура. Неизбраната Европейска комисия надделя над демократично избраното британско правителство и въведе система без карантинен период, която разчита на ваксинациите и точността на документите.
<P>
Като селскостопански производител имам известни познания за ваксинацията. Тя по никакъв начин не е гаранция срещу трансграничното пренасяне на болести. Ефективността на ваксинацията може да се компрометира от много неща, включително от прилагането й при животни, които вече са заразени с болестта, срещу която биват ваксинирани. Ваксинираните животни могат също да бъдат преносители, без да показват симптоми. Съществува реална възможност за употреба на групи ваксини с различно качество и фалшифицирани документи.
<P>
Известно ми е, че няма въведена стандартизация по отношение на прилагането на схемата на практика. Някои държави изискват официалните паспорти, други са склонни да приемат всякакъв вид документи, а трети не приемат паспорта като доказателство за направена ваксинация. Много авиокомпании не са наясно с подробностите по формалните процедури, а персоналът им не е добре обучен.
<P>
С други думи става въпрос за предизвестен инцидент. В родината ми имаме една поговорка: "Ако не е счупено, не го поправяй". Напразно хабя този съвет за Комисията.
<P>
(Ораторът приема да отговори на въпрос, зададен чрез вдигане на синя карта съгласно член 149, параграф 8)
<SPEAKER ID="096" NAME="Chris Davies" AFFILIATION="ALDE">
(EN) Г-н председател, бих искал единствено да попитам уважаемия господин не счита ли, че тирадата му срещу Европейския съюз щеше да бъде по-силна, ако британското правителство не беше въвело подобно законодателство преди Европейския съюз?
<SPEAKER ID="097" NAME="John Stuart Agnew" AFFILIATION="EFD">
(EN) Г-н председател, мисля че Европейският съюз стана твърде голям и включва в себе си твърде много култури. Просто не се доверявам на системата като цяло, а и нещата се влошават.
<SPEAKER ID="098" NAME="Mairead McGuinness" AFFILIATION="PPE">
(EN) Г-н председател, приветствам с добре дошли члена на Комисията и благодаря на докладчика за свършената работа. Продължавам с мисълта на г-н Agnew, че когато нещо не е счупено, не е необходимо да го поправяме. Считам, че точно това правим в момента: продължаваме действието на дерогации, както беше поискано от някои държави-членки, но разрешаваме движението на домашни любимци. Сигурна съм, че според хората в официалната трибуна въпросът с придвижването на домашни животни между държавите-членки е съвсем прост, но тъй като се занимаваме с опазването на здравето на животните - и всъщност с проблеми, засягащи човешкото здраве - той не е толкова прост. Наистина се нуждаем от по-строги правила и контрол, като същевременно осъзнаваме, че мнозина британци и хора от други държави-членки желаят да пътуват с домашните си любимци.
<P>
Тревогата ми по отношение на доклада беше, че може да стигнем до задънена улица при техническите подробности след Договора от Лисабон, за които, честно казано, повечето хора извън тази зала не би трябвало да се безпокоят или всъщност изобщо да знаят за тях. Те бяха важни за нас в Парламента. Считам, че докладчикът се справи отлично с този въпрос от наше име и получи поздравления за това. Опасността се състоеше в това, дали решението не пропуска същественото, дали ще разполагаме с мерки, които да отговарят на нуждите на Швеция, Ирландия, Обединеното кралство и др. Сега обаче нещата са наред.
<P>
Според мен бъдещето е много по-важно. Г-н член на Комисията, Вие споменахте, че имате планове за нови законодателни актове в това отношение. На този етап трябва да говорим именно за това. Всички в тази зала искаме високи здравни стандарти по отношение на животните и хората, а обещаният нов законодателен акт следва да ги гарантира.
<P>
Браво на докладчика и на всички, които дадоха своя принос към доклада, за да достигне той до настоящия си вариант. Той отговаря удовлетворително на опасенията - може би не на всички, например от крайната левица, но на опасенията на повечето от нас. Надявам се, ще проведете разумна и задълбочена консултация, за да установите какво е необходимо във връзка с новия законодателен акт относно превоза на домашни любимци. Разполагаме с необходимото за стопанските животни; имаме нужда от опростени, но ефективни правила за домашните любимци.
<SPEAKER ID="099" NAME="Marita Ulvskog" AFFILIATION="S&amp;D">
(SV) Г-н председател, Комисията изготви положително предложение за изменение на регламента относно ветеринарно-санитарните изисквания, които са приложими при движение с нетърговска цел на домашните любимци. Особено удовлетворена съм от факта, че той ни дава възможност да удължим периода, през който редица държави, включително Швеция, могат да запазят по-строгите си разпоредби по отношение на беса и малката тения.
<P>
Шведското министерство на земеделието, което е съответният компетентен орган в Швеция, днес каза, че ако няма възможност за установяване на специални изисквания, тенията например вероятно ще се появи в Швеция. Това би се отразило негативно върху свободата на достъп до селските райони, а това е важна част от ежедневието на хората в държава като Швеция.
<P>
Благодаря на Комисията, докладчика и докладчиците в сянка за това, че изслушаха изискванията ни и така направиха възможно въвеждането на едно първоначално временно решение.
<SPEAKER ID="101" NAME="Nessa Childers" AFFILIATION="S&amp;D">
(EN) Г-н председател, най-напред бих искала да благодаря на моята колега, г-жа de Brún, за усилената работа по доклада.
<P>
Случаят с 38-годишната жена, която почина в Royal Victoria Hospital в Белфаст миналата година беше само едно напомняне за съществуващата заплаха от бяс в Ирландия. Предполага се, че жената се е заразила, опитвайки се да разтърве две кучета по време на работно посещение в Южна Африка.
<P>
По-скорошен е случаят с четиримата души, които бяха ваксинирани като предпазна мярка в Дъблин, след като незаконно внесено коте започнало да се държи странно и ги ухапало.
<P>
Бесът е едно от най-старите зоонотни заболявания, което засяга хората и е неизменно фатално при поява на симптоми. Тенденцията за пътувания в световен мащаб показва, че болестта никога не е твърде далеч от нашата врата.
<P>
По тази причина Ирландия прилага строга карантина за внесените животни и единствено в резултат на тези строги мерки продължаваме да бъдем държава, в която не е наблюдавана поява на бяс. За да бъде така и в бъдеще, жизненоважно е преходното споразумение, чийто срок на действие настоящото предложение ще удължи до края на следващата година, да не приключи през юли 2010 г.
<P>
Предложените допълнителни гаранции също са жизненоважни за опазване на здравето както на хората, така и на животните, тъй като ще помогнат в борбата не само срещу беса, но и срещу някои кърлежи и тении, които сега не се срещат в Ирландия.
<P>
Приемайки предложението, Парламентът ще улесни борбата срещу беса и ще създаде основа за ликвидирането му в цяла Европа. По тези причини не трябва да се пропуска неотложният характер на въпроса.
<SPEAKER ID="102" NAME="Miroslav Mikolášik" AFFILIATION="PPE">
(SK) Съгласен съм с изменението на регламента относно ветеринарно-санитарните изисквания, които са приложими при движение с нетърговска цел на домашните любимци, който де факто улеснява трансграничното придвижване в рамките на Европейския съюз.
<P>
Бих искал да изкажа своите благодарности за работата на докладчика, която изготви един много качествен доклад, включвайки такива мерки, които да доведат до провеждане на ваксинация срещу бяс и други болести, както и по-нататъшни превантивни действия. Убеден съм, че предприемайки подобна стъпка, напълно ще хармонизираме стандартите по отношение на вътрешния пазар на Европейския съюз и ще поемем път към съвсем решително премахване на заплахата от предаване на споменатите болести.
<P>
Независимо от всичко аз осъзнавам настоящите рискове и опасности при превоза на животни и подкрепям едно разумно удължаване на преходните периоди за някои държави-членки, като Малта, Ирландия и Швеция, чиито вътрешни стандарти са по-строги. Подходът ни е разумен и набляга върху превенцията, вземайки предвид специфичните характеристики на съответните държави.
<SPEAKER ID="103" NAME="Daciana Octavia Sârbu" AFFILIATION="S&amp;D">
(RO) Най-напред бих искала да поздравя докладчика за усиления труд, заедно с тези, които направиха възможен настоящият компромис. Радвам се, че докладът позволява на редица държави-членки да продължаван прилагането на собствените си предпазни мерки срещу разпространението на беса, както и че ще доведе до създаването на свободно и безопасно движение на домашни любимци в Европа след 2011 г.
<P>
Считам, че беше постигнат един добър компромис. Той предоставя работещо решение за основателните опасения на някои държави-членки относно разпространението на определени болести и едновременно с това гарантира, че при използването на делегирани правомощия Комисията ще се съветва с редица експерти - от самата Комисия, от държавите-членки, от неправителствени организации или от националните парламенти.
<P>
В по-широк контекст получихме писмени уверения, че докладът няма да създаде прецедент за използването на делегирани правомощия в бъдеще. В резултат на това ще бъде обърнато внимание на опасенията на Парламента относно възникването на прецедент за новата процедура по комитология по силата на Договора от Лисабон.
<SPEAKER ID="104" NAME="Andreas Mölzer" AFFILIATION="NI">
(DE) Г-н председател, усилията на Европейския съюз да спре или напълно да изкорени епидемиите по животните и болестите, като беса например, заслужават похвала. Със сигурност предприемането на някакви мерки за улесняване на трансграничния туризъм с домашни любимци е едно положително действие.
<P>
Европейската карта за ваксинации, програмите за ваксинация или пък електронната идентификация на домашни любимци са наистина разумни мерки, които могат да улеснят гореспоменатото. Все пак съществуват явления, които заплашват осъществяването на това начинание - знам го от опита, който имаме в Австрия. Например незаконният внос на кученца от евтини източноевропейски страни за Централна Европа или Европейския съюз непрекъснато води до появата на различни болести.
<P>
Масовият превоз на животни в ЕС, включително в Австрия, може да способства за повторната поява на опасни болести. Освен това дивите животни трудно подлежат на граничен контрол и често могат да доведат до разпространение на епидемии, например от бяс. Необходимо е да предприемем определени мерки в тази област.
<SPEAKER ID="105" NAME="Джон Дали" LANGUAGE="EN">
Г-н председател, считам, че можем да се гордеем с бързия напредък по настоящия документ, който беше осъществен под натиска на изключително ограничени срокове и в сложен правен контекст.
<P>
Удължаването с 18 месеца на преходния режим, регулиращ движението на домашни любимци в петте държави-членки ще им даде време да се приспособят към режима, който се прилага в останалата част на Европейския съюз. Също така потвърдих, че Комисията не възнамерява да предложи следващо удължаване на преходния режим.
<P>
Същевременно по този начин ще се даде възможност на Комисията да подготви цялостно предложение, насочено към преразглеждане на регламента в неговата цялост, и по-специално да приведе предишните разпоредби относно процедурата по комитология в съответствие с духа и буквата на Договора от Лисабон.
<P>
Трябва да се съглася, че това е един наистина важен за европейските граждани документ и се радвам, че достигнахме до благополучен завършек.
<SPEAKER ID="106" NAME="Bairbre de Brún" LANGUAGE="GA">
Г-н председател, бих искала да приветствам члена на Комисията с добре дошли в Европейския парламент. Радвам се на възможността да работя с г-н Дали и приветствам тазвечерното му изказване пред Парламента. Както той отбеляза, в същността си моят доклад съответства на подхода на предложението на Комисията
<P>
Бих искала да също изкажа благодарността си на всички, които взеха участие в разискването; повечето от тях в полза на предложената система и само няколко - против нея.
<P>
Предложението на Комисията и моят доклад използват подход, основан на научни доказателства. В светлината на различната обстановка по отношение на беса в отделните държави-членки Комисията избра един безопасен, предпазлив подход. Добре е, че краят на предложеното удължаване съвпада с периода, в който се очаква Европейската комисия да спре финансирането на програмата за ваксинация, целяща ликвидирането на беса при дивите животни в някои държави-членки.
<P>
Както членът на Комисията, г-н Дали, и г-жа Vălean отбелязаха във връзка с предложената дата, настоящата структура може да бъде променена, а вече наетият персонал да премине през повторно обучение. Преходният режим ще бъде продължен в пет държави-членки до края на 2011 г. и дотогава, разпоредбите, отнасящи се до движението на домашни любимци с нетърговска цел, ще бъдат еднакви в целия Европейски съюз. Междувременно хората ще имат възможност да преминават през границите в рамките на ЕС заедно с домашните си любимци, а преходният режим ще позволи на някои държави-членки да прилагат по-строг контрол по време на споменатия период.
<P>
Искам още веднъж да изкажа благодарностите си на всички, които подпомогнаха работния процес. Понякога работата беше сложна, но независимо че изпитвахме затруднения, в крайна сметка си струваше. Благодаря на всички.
<SPEAKER ID="107" NAME="Председател">
Разискването приключи.
<P>
Гласуването ще се проведе утре (вторник, 9 март 2010 г.).
<P>
Писмени изявления (член 149)
<SPEAKER ID="108" NAME="Pavel Poc  " AFFILIATION="S&amp;D">
в писмена форма. - (CS) Целта на Регламент (ЕО) № 998/2003 относно ветеринарно-санитарните изисквания, които са приложими при движение с нетърговска цел на домашни любимци, който влезе в сила на 3 юли 2003 г., беше да улесни собствениците на домашни любимци при пътуване с домашните им любимци. Това трябваше да се постигне чрез въвеждането на паспорти, удостоверяващи, че въпросното животно е било ваксинирано срещу бяс, и чрез предвиждането на задължителна маркировка на животните с цел по-точното им идентифициране. Предложеното изменение, освен че прави първоначалния регламент по-конкретен от техническа гледна точка, отново удължава периода, през който пътуванията с кучета и котки във Финландия, Ирландия, Малта, Швеция и Обединеното кралство подлежат на по-строги изисквания. Различията в предпазните мерки на гореспоменатите държави-членки, особено различните срокове за ваксиниране и провеждане на серологични изследвания, както и сроковете за противопаразитни изследвания, ненужно усложняват и увеличават разходите по пътуването с домашни любимци в ЕС. На практика това означава, че голям брой европейски граждани ще бъдат излишно дискриминирани в следващата година и половина, когато използват правото си на свободно движение между държавите-членки на ЕС. Неколкократните удължавания на периода показват, че Комисията е определила неправилно периода в първоначалната директива, без да взема предвид действителното състояние на нещата или че определени държави-членки не са били способни или склонни до приложат Регламент 998/2003 навреме. Във всеки случай подобно напрежение не говори за справедлив подход от страна на Комисията за изпълнението на общите режими в държавите-членки на ЕС.
