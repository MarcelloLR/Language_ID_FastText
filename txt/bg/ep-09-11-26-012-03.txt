<CHAPTER ID="012-03">
3. Китай: права на малцинствата и прилагане на смъртното наказание
<SPEAKER ID="254" NAME="Председател">
Следващата точка са петте проекторезолюции относно Китай: права на малцинствата и прилагане на смъртното наказание.
<SPEAKER ID="255" NAME="Véronique De Keyser" LANGUAGE="FR">
Г-н председател, моята група оттегли подписа си от резолюцията относно Китай. Защо? Не защото считаме правата на човека за второстепенни и подчинени на търговските интереси - в крайна сметка, представихме резолюция на групата на Прогресивния алианс на социалистите и демократите в Европейския парламент без никакво колебание, подчертавайки своята ангажираност - а защото, за да постигнем промяна в поведението на Китай, се нуждаем от диалог, а тази непоследователна резолюция, лишена от каквато и да било структура, проваля всяка възможност за диалог. Тя определено съдържа всичко: Тибет, Далай Лама и неговото наследяване, религиозния кръстоносен поход и дори, в случай че нещо е пропуснато, критика на всеки настоящ, минал и бъдещ комунистически режим.
<P>
Това ли е начинът да отворим вратите? Не. Трагичното е, че те ще тръгнат по петите на същите тези хора, които точно в този момент искаме да спасим, с други думи уйгурите и тибетците, застрашени от екзекуция.
<P>
Призовавам Китай да спре да се страхува от свободата на изразяване, за да може да се открие към света не само чрез стопанската инициатива и културата, а също и чрез споделяне на основните ценности.
<P>
Призовавам за поставяне на въпроса за премахване на смъртното наказание в дневния ред на следващата среща на върха между ЕС и Китай, която ще се проведе на 30 ноември. Също така искам от Комисията и Съвета да продължат да настояват за включване в новото партньорство, което е в процес на договаряне, на клаузата за зачитане на правата на човека в Китай.
<SPEAKER ID="256" NAME="Joe Higgins" LANGUAGE="EN">
Г-н председател, подкрепям призивите за прекратяване на смъртното наказание в Китай, по-специално когато смъртното наказание се прилага за упражняване на тормоз над малцинствени етнически групи и народности в китайската държава.
<P>
Европейският съюз, САЩ и други световни сили обаче са много деликатни в критиката си срещу нарушенията на правата на човека в Китай. В случай на нарушаване на права на работници такава критика практически не съществува. Причината за това е тяхното желание да изградят търговски връзки с китайските делови среди и бюрократичния апарат, който управлява държавата, за да могат да печелят от ужасяващата експлоатация на работниците в Китай.
<P>
Китай представлява гигантско предприятие за експлоатация на работниците, които са зле платени и работят при крайно нехигиенични условия. Така например десетки милиони работници мигранти живеят в срамна мизерия и техните деца страдат от последиците на ужасните условия на живот, в които са поставени. Мултинационалните дружества, установени в ЕС и САЩ, участват в експлоатацията, за да улеснят своите свръхпечалби.
<P>
Китайският режим засилва репресията, която продължава да нараства, откакто китайските сталинисти решиха да се насочат към капиталистическия пазар като средство за развитие на икономиката. Журналисти и борци за справедливост за общностите и работниците са подложени на големи репресии.
<P>
Наскоро един мой колега социалист беше прогонен от Китай. Laurence Coates - социалист, който пише под псевдонима Vincent Kolo, редактор на уебсайта "chinaworker.info", беше задържан на границата и експулсиран от Китай. Уебсайтът "chainaworker.info" се бори за правата на работниците и за свободни профсъюзи. Ние трябва да подкрепим работниците в Китай. Необходима е борба за независими и демократично управлявани профсъюзи и за правото на стачка, както и за освобождаване на всички политически затворници и задържани активисти на работническото движение.
<P>
Следва да отправим призив за свобода на изразяване, свобода на сдружаване и за международна солидарност с работниците в Китай, за борба с този ужасен бюрократичен режим, много от членовете на който очевидно се стремят да станат олигарси, както това се случи преди при наличието на същата система в Русия.
<SPEAKER ID="257" NAME="Laima Liucija Andrikienė" LANGUAGE="EN">
Г-н председател, въпреки че се доближаваме до Китай по отношение на сътрудничеството в областта на търговията и околната среда и че Китай беше домакин на чудесните Олимпийски игри миналата година, тази държава очевидно изостава по отношение на гарантиране на правата на своите граждани.
<P>
Реакцията на китайските органи срещу мирните протести в Тибет миналата година и в Синцзян тази година беше, меко казано, неадекватна. Навсякъде по света хората трябва да имат право на протест срещу политиките на правителството, които не харесват. Вместо това китайските органи реагираха с насилие и жестокост срещу протестиращите и стотици хора бяха убити.
<P>
Сега още девет души, предимно уйгури, бяха безмилостно екзекутирани като демонстрация на това, че всякакво противопоставяне ще бъде посрещано с брутална и смъртоносна сила от страна на китайския държавен апарат.
<P>
Въпреки че се възхищаваме на китайската култура и че отбелязваме напредък в областта на обмена на стоки и инвестиции, наш дълг е да осъдим открито и категорично убийствата и екзекуциите. Ето защо отново призоваваме китайските бюрократи да наложат мораториум върху смъртната присъда и да предоставят повече свобода на провинциите, борещи се за по-голяма автономия, като същевременно зачитат принципа за "единен Китай".
<SPEAKER ID="258" NAME="Barbara Lochbihler" LANGUAGE="DE">
Г-н председател, през последните години Китай бележи много голям икономически растеж. Качеството на живота на много китайци се е подобрило. За съжаление, такъв напредък не е постигнат по отношение на защитата и спазването на правата на човека в Китай и това се отнася до всички негови граждани без оглед на религиозната или на етническата им принадлежност.
<P>
Точно обратното, репресивните мерки срещу уйгурите и тибетците са се засилили. Що се отнася до смъртното наказание, положителен знак в тази насока е фактът, че китайският съд преразгледа още веднъж всички смъртни присъди, издадени от 2007 г. насам, и ние допускаме, че някои от тях ще бъдат отменени.
<P>
Жалко е обаче, че Китай е световен лидер в екзекуциите. Само през 2008 г. бяха екзекутирани най-малко 1718 души. Според изчисленията броят на несъобщените случаи е много по-голям. Дори минималната цифра означава, че Китай е отговорен за над 70% от всички екзекуции в света. Освен това Китай е увеличил броя на престъпленията, наказуеми със смъртна присъда. Това означава, че китайците могат да бъдат екзекутирани за извършване на над 68 престъпления. Ето защо в настоящата резолюция призоваваме Китай да прекрати планираните екзекуции и незабавно да въведе мораториум върху смъртното наказание.
<P>
(Ръкопляскания)
<SPEAKER ID="259" NAME="Crescenzio Rivellini" LANGUAGE="IT">
Г-н председател, госпожи и господа, моето разбиране относно настоящото предложение за резолюция е сходно с идеите на човек, който принадлежи към малцинствата, подложени на дискриминация, човек, който спечели Нобеловата награда за мир и който е начело на водещата световна сила - Барак Обама.
<P>
Принципите, изложени в настоящата резолюция, са тези, които и аз споделям. Въпреки това обаче считам, че абсолютно не трябва да повтаряме грешките на левите политически партии, които по-скоро рецитират права, отколкото реално да ги постигат.
<P>
Малцинствата в Китай следва да бъдат защитавани така, както и във всяка друга част на света, но преди да представим резолюцията, която поставя големи изисквания, трябва да имаме стратегия, координация на всички различни партии и на целия Парламент, за да избегнем забавяне и проваляне на преговорите с китайското правителство.
<P>
Не можем да считаме, че сме в състояние да решим проблемите относно малцинствата и смъртното наказание в Китай, без да се замислим за китайското правителство. Това е невъзможно. В това отношение президентът Обама постигна много - той не е направил никакви отстъпки, но въпреки това поддържа добри отношения с китайското правителство, което, трябва да признаем, се опитва да постави началото на по-добър диалог по отношение на всички преговори със западния свят.
<P>
Чудя се защо трябва да представяме резолюция - макар и достойна за похвала - само дни преди срещата в Нандзин, без координация, като предпазна мярка на всички, които участват? Защо да представяме резолюция, каквато вече е била представяна по много други поводи, точно когато сме успели да постигнем някакъв напредък с китайското правителство? Защо да представяме резолюция, която може потенциално да навреди на наченките на нови отношения с китайското правителство?
<P>
По тези причини, въпреки че подкрепям принципите, съдържащи се в резолюцията, които са също като моите, ще се въздържа от гласуване, защото в стратегически план считам, че това може да навреди, а не да помогне за новия път, по който поемаме с китайското правителство.
<SPEAKER ID="260" NAME="Bernd Posselt" AFFILIATION="PPE">
(DE) Г-н председател, беше казано, че това е изказване от името на нашата група. След задълбочени консултации през миналата седмица нашата група предложи на Председателския съвет тази точка да бъде включена в дневния ред. Искаме да обсъдим точката и искаме тя да бъде поставена на гласуване. Изказването изразяваше личното мнение на моя колега, а не становището на групата.
<SPEAKER ID="261" NAME="Пред">
седател. - Г-н Posselt, разбирам това, но сме приели да има строго определено време, като всяка група разполага с една минута време за изказване.
<SPEAKER ID="262" NAME="Ana Gomes" LANGUAGE="PT">
В Китай тези, които се стремят да упражняват правото си на труд и своите социални, граждански и основни политически права, продължават да бъдат репресирани. Репресията е особено жестока и безразборна, когато се прилага срещу етнически малцинства като уйгурите или тибетците, но и китайците от народността Хан не могат да се спасят, както е в случаите с лауреата на наградата "Сахаров" Hu Jia и адвокатите и активистите, подложени на преследване след посещението на президента Обама в Пекин.
<P>
Административното задържане на стотици хиляди хора, системните изтезания в затворите, религиозните и политически репресии, екзекуциите - всички тези методи са несъвместими със задълженията на Китайската народна република като член на ООН. Още повече че това са неефективни методи, които няма да успеят да запушат устата или да обуздаят онези, които бурно протестират за свобода и права на човека. Така стоят нещата в Китай, точно както и в останалата част на света, тъй като китайците не са марсианци. Те не се различават от всички останали хора.
<SPEAKER ID="263" NAME="Johannes Cornelis van Baalen" LANGUAGE="EN">
Г-н председател, като либерали сме най-общо против смъртното наказание, а в Китай смъртното наказание се прилага за потискане на малцинства като тибетците, уйгурите и други. Освен това в Китай няма демокрация. Правата на човека не се зачитат. Китай води груба политика срещу Тайван. Върху държавата трябва да бъде упражнен натиск. Зная, че това е трудно, защото Китай е огромен пазар, но трябва да се борим за нашите принципи. Ето защо подкрепям настоящата резолюция.
<SPEAKER ID="264" NAME="Heidi Hautala" LANGUAGE="FI">
Г-н председател, някой тук попита защо е била предложена настоящата резолюция за насърчаване на диалога. Това беше направено, именно защото в момента се извършва подготовка за срещата на върха между ЕС и Китай, а диалогът относно правата на човека е предпоставка за провеждането й.
<P>
Наш дълг в Европейския парламент и в подкомисията по правата на човека е да напомним на Съвета и на Комисията, че резултатите от диалозите относно правата на човека играят важна роля също и на самите срещи на върха.
<P>
Съжалявам, че членът на Комисията Де Гухт дори не слуша какво казвам, а вместо това предпочита да разговаря със своя колега.
<P>
За ЕС и Китай е важно да влязат в диалог, като считам, че Китай също ще осъзнае, че държавата може да постигне напредък само като направи своите процедури за взимане на решения по-прозрачни чрез гарантиране на своите граждани на правото им на изразяване.
<P>
Всъщност невъзможно е да си представим, че в това отношение Китай би действал по-различно от всяка друга държава, която трябва да признае факта, че за да развие своето общество, тя се нуждае от всички творчески сили, които в момента потиска и тормози. Ако приемаме, че правата на човека са всеобщи, наистина не можем да считаме Китай като изключение, както отбеляза госпожа Gomes, и аз съм напълно съгласна с нея. Затова нека приложим същия критерий спрямо Китай, както и към другите държави.
<SPEAKER ID="265" NAME="Charles Tannock" LANGUAGE="EN">
Г-н председател, аз съм дългогодишен критик в Парламента на незачитането на правата на човека в Китайската народна република. Критикувал съм тормоза над мирен Тайван при изключването на тази държава от всички международни организации, включително Световната здравна организация. Критикувал съм репресиите над мирната тибетска култура, преследването на Falun Gong, а така също и на други религиозни малцинства, и наличието на повсеместна цензура в Китай, включваща медиите, както и интернет и търсачката "Гугъл".
<P>
Осъждам също така бруталното и широко прилагане на смъртната присъда за по-малки престъпления като подривна дейност в областта на икономиката и, вярвате или не, сводничеството. Въпреки това моята група ECR счита за въпрос на лична съвест дали смъртната присъда е оправдана при случаи на най-сериозни престъпления като актове на тероризъм и убийство. Не може да има съмнение, че в скорошните размирици в провинция Синцзян много невинни китайци от народността Хан бяха брутално убити.
<P>
Независимо от това ние, разбира се, приветстваме изразеното от Китайската народна република желание за по-добри и хармонични отношения с етническите малцинства, и по-специално уйгурите и другите мюсюлмански малцинства. Разбира се аз, като всички останали членове на моята група, призовавам за справедливи процеси за всички задържани лица.
<SPEAKER ID="266" NAME="Filip Kaczmarek" AFFILIATION="PPE">
(PL) Г-н председател, групата на Европейската народна партия (Християндемократи) подкрепя проекторезолюцията. Трябва да призная, че бях изненадан от предложенията на някои колеги от различни групи в Парламента да не обсъждаме днес темата за все по-големия брой случаи на нарушения на правата на човека или широкото прилагане на смъртното наказание в Китай. Като довод за това предложение беше посочена предстоящата среща на върха между ЕС и Китай.
<P>
Колеги, не трябва да се поддаваме на изкушението да прилагаме двойни стандарти или споразумение за премълчаване само защото имаме работа с държава, която е важен търговски партньор на ЕС. Добре зная, че една от основните роли на Европейския парламент е да защитава правата на човека независимо от това дали говорим за световна сила или за неголеми държави като Лаос и Виетнам.
<P>
Китайската народна република е държава, в която се извършват най-много екзекуции в света. Тя не спазва минималните права на човека - тези, признати с международните правни норми, включително правото на защита и справедлив процес. Преди няколко дни чествахме двадесетата годишнина от падането на Берлинската стена. Ако не беше куражът да се критикува комунизмът, ако не беше куражът да се говори истината, Европа щеше да изглежда различна днес.
<SPEAKER ID="267" NAME="Justas Vincas Paleckis" AFFILIATION="S&amp;D">
(LT) Надявам се, че през 21-ви век смъртното наказание ще отмре и че инструментите на смъртното наказание ще се срещат само в музея. Дотогава обаче предстои да се извърви още много дълъг път и аз се надявам, че Китай твърдо ще поеме по него. В продължение на няколко десетилетия Китай е водеща по отношение на темпа на икономически растеж, но също така, за съжаление, и по отношение на статистическите данни за екзекуциите. Пекин ще каже, че в такава огромна държава няма друг начин и че смъртното наказание не е премахнато дори в САЩ. Въпреки това обаче, ако обмисляме сериозно възможността за стратегическо партньорство между Европейския съюз и Китай, което би било много важно и за двете страни, Пекин несъмнено ще трябва да промени политиката си относно прилагане на смъртното наказание, а така също и политиката си относно диалога между етническите малцинства в полза на тяхното хармонично съвместно съществуване.
<SPEAKER ID="268" NAME="Eva Lichtenberger" AFFILIATION="Verts/ALE">
(DE) Г-н председател, въпросът за правата на човека и зачитането на правата на малцинствата е постоянен източник на противоречие в продължение на години, ако не и на десетилетия, в отношенията между Европейския съюз и Китайската народна република. Положението на малцинствата в частност се е влошило след края на Олимпийските игри и през последните месеци тибетците и уйгурите са подложени на силен натиск. По тази причина не разбирам защо моите колеги не искат параграф 9 да бъде включен в резолюцията, тъй като това по-скоро ще насърчи мирния диалог, отколкото господстващото потисничество.
<P>
Китай е силен участник на международната сцена. За да бъде също така признат като такъв, Китай следва да гарантира, че правата на човека се зачитат. Това трябва не само да бъде включено в конституцията, но и да се прилага на практика. Точно за това отправят призив тибетците, уйгурите и групите за правата на човека в Китай.
<P>
(Ръкопляскания)
<SPEAKER ID="269" NAME="Bernd Posselt" AFFILIATION="PPE">
(DE) Г-н председател, вече споменах в Парламента, че Световният конгрес на уйгурите, главната организация на свободните уйгури, е установен в Мюнхен по същата причина, поради която, за щастие, много чехи и хора от редица други националности живееха в Мюнхен, тъй като радио "Свободна Европа" и радио "Свобода" също се намираха там. Градът и до днес пази този дух на свободата. Същевременно много по-рано Франц-Йозеф Щраус, който винаги защитаваше радиостанциите на свободата срещу призивите за закриването им, уверяваше, че ще развиваме отношения с Китай. Двете неща не се изключват взаимно, а се допълват - положителни контакти с Китай, но ясна защита на религиозната свобода и правата на човека.
<P>
Тази седмица при полицейски обиск бяха претърсени няколко домове в Мюнхен и бяха арестувани китайски агенти, които не се занимават с нищо друго, освен да тормозят и шпионират уйгури. Това показва методите, използвани от Китай, които са неприемливи. Те варират от тормоз на хората в Мюнхен до смъртни присъди в Урумчи. Ето защо трябва да застанем на съвсем ясни позиции в това отношение.
<SPEAKER ID="270" NAME="Reinhard Bütikofer" AFFILIATION="Verts/ALE">
(DE) Г-н председател, приемам за даденост, че Европейският парламент говори открито, когато има възможност да спаси хора от екзекуция, и затова подкрепям призива за мораториум върху смъртното наказание.
<P>
Въпреки това обаче процесът на защита на правата на човека не трябва да се прилага погрешно с цел Китай да бъде укоряван от позицията на морално превъзходство, като се поставя под въпрос целостта на Китай или като реалността на живота в Китай се представя в абсолютно карикатурна форма. Това не помага на хората в Китай, които работят в подкрепа на правата на човека, свободата и социалната хармония. Нашата цел трябва да бъде да помагаме на тези хора, а не да насърчаваме европейското самодоволство.
<P>
Противопоставям се също така на включването на категорично позоваване на "Меморандума за истинска автономия на тибетския народ" в една неотложна резолюция. Това не е уместно и изобщо няма пряка връзка с правата на човека и освен това не е общоприемливо становище. Желая в бъдеще да има широкообхватно обсъждане преди срещата на върха между Китай и ЕС относно взаимоотношенията между тях, което да включва в обхвата си всички тематични области.
<SPEAKER ID="271" NAME="Martin Schulz" AFFILIATION="S&amp;D">
(DE) Г-н председател, искам да подкрепя това, което каза Reinhard Bütikofer. Моята група беше предложила да обсъдим предстоящите екзекуции, застрашаващи уйгурите в Китай и участниците в протестните демонстрации срещу подправените избори в Иран, които бяха осъдени на смърт, тъй като в тези две държави много скоро има вероятност пак да бъдат извършени екзекуции и затова е необходимо провеждането на неотложно разискване. Истина е, че китайците държат световния рекорд за екзекуции, както казахте Вие, и че китайският режим е несправедлив, защото не зачита правата на човека. Искам изрично да заявя, че това положение е нетърпимо.
<P>
Въпреки това обаче на Председателския съвет поискахме двата въпроса да бъдат отделени: неотложните въпроси, които обсъждаме сега, с други думи, предстоящите екзекуции, и въпросът за отношенията между Европейския съюз и Китай в областта на икономиката, културата, политиката, отбраната и в други области. Искаме да обсъдим всичко това в разискване относно срещата на върха между ЕС и Китай и да обобщим резултатите в резолюция. Ето защо смесицата, която се получи, няма нищо общо с неотложни въпроси. Това също е причината, поради която нашата група настоява за гласуване на неотложния въпрос, който предложихме, а не на "кашата", която вие сте представили.
<SPEAKER ID="272" NAME="László Tőkés" AFFILIATION="PPE">
(HU) Г-н председател, голямо събитие е, че въпросът беше включен спешно в дневния ред сега. Групата на унгарските членове на Парламента от Трансилвания също предложи за обсъждане въпроса. Ние искаме да благодарим на някои от групите за тяхното участие и подкрепа, но сме изненадани, че групата на Прогресивния алианс на социалистите и демократите в Европейския парламент оттегли подписа си от предложението за резолюция. Съжалявам, че на срещата, която се проведе онзи ден, някои раздели бяха премахнати като цяло от проектопредложението, а именно тези относно критиката на комунистическите режими и защитата на малцинствените общности. Европейският съюз най-накрая ще трябва да бъде готов да посрещне честно и открито трайните последици от завещанието на комунистическите режими, които съществуват и до днес и които включват Китай.
<SPEAKER ID="273" NAME="Gesine Meissner" AFFILIATION="ALDE">
(DE) Г-н председател, госпожи и господа, твърдо се противопоставяме на смъртното наказание независимо от това в коя част на света се прилага. Противопоставяме се също така на потисничеството над етническите и религиозните малцинства, а за съжаление, в Китай се случват и двете неща.
<P>
Много хора се надяваха, че Китай ще прояви по-голямо уважение към правата на човека в резултат на Олимпийските игри, и също така, че поради факта, че знаят, че целият свят ги наблюдава, китайците ще извършат по-малко злоупотреби с правата на човека. За съжаление това не се случи. Екзекуциите продължават и затова за нас е много важно да обсъдим въпроса днес, след екзекуциите на девет уйгури през ноември, за които много хора по света не знаят абсолютно нищо, и преди екзекуцията на двама тибетци.
<P>
Срещата на върха между ЕС и Китай не е далеч и, както споменаха някои от предишните оратори, Китай е важен търговски партньор. Това е, което ни затруднява да повдигаме многократно въпроса за нарушенията на правата на човека, но именно затова е от особено значение да обсъждаме въпроса днес, в последния момент преди срещата на върха. Ние искаме смъртната присъда да бъде отменена навсякъде. Добре е, че Парламентът въведе мораториум върху смъртната присъда през 2007 г. Трябва да направим всичко възможно да държим съзнанието на хората будно относно проблема, докато смъртната присъда все още съществува.
<SPEAKER ID="274" NAME="Jacek Olgierd Kurski" AFFILIATION="ECR">
(PL) Г-н председател, като поляк аз винаги чувствам как сърцето ми бие по-бързо, когато се говори за правата на човека в Китай. На 4 юни 1989 г. поляците възвърнаха свободата си чрез гласуване на първите свободни избори, на които беше избран некомунистически министър-председател. В същия ден, 4 юни 1989 г., на площад "Тянънмън" протестиращи студенти паднаха смазани под гъсеничните вериги на танковете на китайския режим. Свободният свят намери рецепта за побеждаване на съветския комунизъм, но не е намерил такава за победа над китайския комунизъм.
<P>
Превъзходството на икономиката продължава да бъде водещо по отношение на ценностите и правата на човека. Това стана ясно миналата година, когато силните в света гордо заявиха, че ще бойкотират церемонията по откриването на Олимпийските игри в Пекин, а после всички последваха икономическите си интереси и се наредиха на опашка в първата редица на шествията, глухи за виковете на потиснатия народ на Тибет.
<P>
Страхувам се, че ако отменим приемането на резолюцията, прекалено ще стесним въпроса. Разбира се, злоупотребата със смъртното наказание е ужасно престъпление, но също така има и арести. В трудовите лагери в Китай се убиват хора, хора са подлагани на бой с тояги, хвърляни са в затвори, свободата на словото се задушава, има цензура. Всичко това следва да намери място в настоящата резолюция. Добре е, че резолюцията е внесена, но най-важно от всичко е правата на човека да извоюват превъзходство над икономиката. Това е, което желая за всекиго.
<SPEAKER ID="275" NAME="Карел де Гухт" LANGUAGE="EN">
Г-н председател, нека първо да очертая състоянието на отношенията между ЕС и Китай. Нашата политика спрямо Китай е политика на конструктивно ангажиране. Като двама големи участници на световната сцена нашето стратегическо партньорство все повече се насочва към справяне с глобалните предизвикателства. Основната цел на 12-та среща на върха между ЕС и Китай, която ще се проведе на 30 ноември в Нанцзин, ще бъде именно да работим заедно, за да гарантираме успех на срещата на върха в Копенхаген по отношение на климата и да се заемем с отношенията между ЕС и Китай, включително в областта на правата на човека, финансовата и икономическата криза и други въпроси от международно значение.
<P>
Стратегическото партньорство обаче не се състои в еднакво мислене по всеки отделен въпрос. Истина е, че Европа и Китай могат да бъдат на различно мнение и да вземат различни становища относно някои въпроси като правата на човека и демокрацията. Силата на нашите отношения ни позволява да обсъждаме открито проблемите. Въпросите относно правата на човека, включително смъртното наказание и зачитането на основните права на етническите малцинства, се повдигат системно при нашите редовни политически контакти, и по-специално по време на нашия диалог относно правата на човека с китайските органи.
<P>
Такъв беше случаят по време на неотдавнашната 28-ма поредица от посещения на 20 ноември в Пекин, където обсъдихме открито въпросите. Принципното противопоставяне на ЕС на смъртното наказание и призивът за премахването му в Китай са изразявани енергично при всички подходящи случаи. Същото се отнася и за спазването на правата на етническите малцинства. Позволете ми да уверя Парламента, че ще продължим да повдигаме проблемите на други форуми, включително на най-високо равнище.
<P>
Моята колега - членът на Комисията Фереро-Валднер, проведе широко разискване с вас относно Тибет през март, на което тя очерта позицията на ЕС. Искам да припомня някои основни елементи, съдържащи се в позицията на ЕС. Винаги сме подкрепяли диалога между китайските органи и представителите на Далай Лама. За Европейския съюз правата на човека са универсални и обстановката в Тибет буди основателна тревога сред международната общност. Към ситуацията в Тибет неизменно се подхожда по такъв начин. Нееднократно сме предавали това послание на нашите китайски партньори и сме изслушвали много внимателно техните становища.
<P>
През юли членът на Комисията Аштън също имаше възможността да изрази своята загриженост относно размириците в Синцзян, да осъди загубата на човешки животи и да изкаже своите съболезнования и съчувствие на семействата на жертвите. ЕС подкрепя всяко усилие, което ще помогне за постигане на помирение в региона.
<P>
ЕС зачита правото на Китай да изправи пред съда онези, които са отговорни за извършване на насилствените действия, но потвърждава неотклонното си общо противопоставяне на прилагането на смъртното наказание при всякакви обстоятелства, както и значението, което отдава на правото на справедлив процес. ЕС нееднократно е поставял на обсъждане тези тревоги с китайските органи и изразява повторно своята загриженост в двете декларации, публикувани на 29 октомври и на 13 ноември, както винаги постъпва в подобни ситуации. В изявленията се отправяше призив към Китай да замени всички други смъртни присъди, издадени във връзка с размириците в Тибет и Синцзян. Освен това ЕС ще продължи да оказва натиск с цел да му се разреши да наблюдава всички бъдещи процеси, произтичащи от вълненията в Тибет и Синцзян.
<P>
Всички споделяме целта за един по-открит, прозрачен Китай, придържащ се към международните норми за правата на човека и работещ в сътрудничество за справяне с глобалните предизвикателства. Всички се надявахме, че Олимпийските игри ще поставят началото на по-голяма гъвкавост от страна на Китай по отношение на зачитане на правата на отделните граждани. Досега това не е постигнато. Трябва да продължим да работим за развитие на нашето стратегическо партньорство и за зачитане на правата на човека като неделима част от нашия постоянен диалог. Дванадесетата среща на върха между ЕС и Китай, която ще се проведе в Пекин, е удобен случай да направим това на важен етап на нашето собствено развитие.
<SPEAKER ID="276" NAME="Председател">
Разискването приключи.
<P>
Пристъпваме към гласуване.
<P>
Писмени изявления (член 149)
<SPEAKER ID="995" NAME="Anneli Jäätteenmäki  " LANGUAGE="FI">
Наскоро Китай се сбогува с президента на САЩ Барак Обама и скоро ще се поздрави с председателя на Европейския съвет Фредрик Рейнфелд. Ние обаче трябва да видим повече действия, а не само дипломатически жестове. Китай е заявил пред собствения си народ и пред света своята ангажираност относно правата на човека, включително тези на малцинствата, които живеят в граничните райони. Въпреки това обаче фактите говорят друго. Напоследък се наблюдаваха редица тревожни инциденти, водещи до екзекуции, които бяха изпълнени при съмнителни процеси и с необичайна бързина. Всички тези действия бяха извършени тайно. Налице е също така сериозният случай с уйгурските малцинства, сред които китайското правителство провежда политика на контрол върху раждаемостта, като тази политика води до намаляване на малцинствената група. Тъй като Европейският съюз говори открито за правата на малцинствата и ненавижда смъртната присъда, настоятелно призоваваме китайското правителство да покаже открито процеса, чрез който гражданите са съдени и осъждани на смърт, и да смекчи присъдите на онези, които не са получили справедлив и открит процес. Настоятелно призоваваме китайските органи да зачитат правата на малцинствата, живеещи в граничните райони, във връзка с двете резолюции на ООН и със собствената й конституция. Призоваваме също така Китай да подобри положението с правата на човека с подкрепата на международната общност.
<SPEAKER ID="277" NAME="Eija-Riitta Korhola  " LANGUAGE="FI">
Г-н председател, разбирам неодобрението, което някои членове на Парламента изпитаха поради това, че нашата резолюция относно Китай фактически беше определена за дата след посещението на китайската делегация и може би затова, по случайност, се създава впечатлението за неуспех, въпреки че атмосферата всъщност беше отлична.
<P>
Всички искат сътрудничеството да продължи в положителен дух без обаче да се забравят фактите. Дипломацията не може да пренебрегва правата на човека, а ние се нуждаем от дипломация и осведоменост за обстановката, за да ги подкрепяме.
<P>
Съвсем наскоро бях на посещение в Пакистан, където се срещнах с президента, министър-председателя и видни министри, за да обсъдим правата на човека и борбата срещу тероризма. Бих казала, че понякога в нашите резолюции относно правата на човека трябва да споменаваме също и добрите новини. Сега има причина за това. Преди една година новото демократично избрано правителство в Пакистан назначи първия министър на малцинствата, като той самият представлява християнското малцинство. Значителни са постиженията на правителството в тази област: държавата е одобрила квота от 5% от държавните постове, която се отрежда за малцинствата. Религиозните фестивали на малцинствата са обявени за официални, малцинствата следва да имат свой собствен специален ден за празнуване на 11 август, като за тази институция Сенатът планира същата квота от 5%.
<P>
Най-важният проект е свързан с намаляването на случаите на насилие. Заедно с мюсюлманите малцинствата създават местни комитети за "междуверска хармония", чиято цел е да намалят напрежението и да подобряват диалога между различните групи. Ще има по един такъв комитет на 112 населени места. В идеалния случай те също така ще могат много ефективно да предотвратяват вербуването от страна на талибаните. Пакистан е най-важната държава по отношение на световната сигурност. Ако правителството успее да премахне тероризма с мирни средства като тези, този пример ще си струва да се следва. Ще бъде интересно да се наблюдава ситуацията.
