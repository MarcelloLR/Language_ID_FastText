<CHAPTER ID="006">
Подготовка на Европейския съвет на 10 и 11 декември 2009 г. (разискване) 
<SPEAKER ID="010" NAME="Председател">
Следващата точка са изявленията на Съвета и на Комисията относно подготовката на Европейския съвет на 10 и 11 декември 2009 г.
<SPEAKER ID="011" NAME="Сесилия Малмстрьом" LANGUAGE="SV">
Г-н председател, г-н Барозу, уважаеми колеги, чудесно е, че имаме възможността да проведем разискване с вас преди следващото заседание на Европейския съвет. Това, разбира се, ще бъде второто редовно заседание по време на шведското председателство, а също така и последното, председателствано на ротационен принцип.
<P>
Както знаете, Договорът от Лисабон влиза в сила на 1 декември, но в съответствие с декларацията, приета от Европейския съвет през декември 2008 г., председателстването на ротационен принцип на Европейския съвет ще продължи до края на председателството в края на годината. Всички държави-членки вече ратифицираха Договора и депозираха своите инструменти за ратификация в Рим. Затова с удоволствие мога да потвърдя, че Договорът от Лисабон действително ще влезе в сила на 1 декември.
<P>
Работата за достигането на този момент беше продължителна и изнурителна и Парламентът знае това много добре. Новият Договор ще промени начина, по който работи ЕС в няколко аспекта. В резултат от Договора ще имаме по-добри възможности да се справим с важните въпроси, пред които е изправен ЕС, и ще можем да правим това по-демократично, прозрачно и ефективно. Той носи със себе си и много важни реформи, които засягат вас в Парламента.
<P>
На извънредното заседание на Европейския съвет миналата седмица държавните и правителствени ръководители се съгласиха да назначат Херман ван Ромпой за председател на Европейския съвет. Той ще ръководи работата на Европейския съвет по-нататък от 1 януари.
<P>
Също така беше постигнато съгласие след одобрение от председателя на Комисията за назначаването на Катрин Аштън за нов върховен представител по въпросите на външните работи и политиката на сигурност. В съответствие с Договора г-жа Аштън ще поеме всичките си задължения на 1 декември, включително това на заместник-председател на Комисията. Така както Европейският парламент заема позиция по отношение на всички членове, ще проведете изслушване на г-жа Аштън. Знам, че тя скоро ще се представи пред комисията по външни работи и ще отговаря на въпроси.
<P>
Европейският съвет постигна съгласие и за назначаването на Pierre de Boissieu за генерален секретар на секретариата на Съвета.
<P>
Работата по подготовката за влизане в сила на Договора от Лисабон продължи, както беше изложено подробно в доклада на председателството за напредъка пред Европейския съвет през октомври. На 1 декември ще бъдат приети редица решения, за да бъде изцяло приложен Договорът от Лисабон, например по отношение на преработения Процедурен правилник на Съвета и Процедурния правилник на Европейския съвет. На заседанието на Европейския съвет през декември ще представим нов доклад, обобщаващ състоянието на въпросите, по които сме работили във връзка с реализацията и практическото приложение на Договора от Лисабон. Сред тези въпроси ще бъде включена и Европейската служба за външна дейност. Докладът ще съдържа и пътна карта за бъдещата работа в тази област.
<P>
На заседанието на Европейския съвет през декември вниманието ще бъде насочено главно към икономически и финансови въпроси. Въздействието на кризата ще се усеща още дълго - особено на пазара на труда. Обаче за нас е важно също така да погледнем в дългосрочна перспектива и да посрещнем важните предизвикателства и в средносрочна, и в дългосрочна перспектива.
<P>
В ЕС държавите-членки и централните банки в Европа предприеха множество мерки, например гаранционни програми за банките и Европейския план за икономическо възстановяване. Тези мерки дадоха важен принос за повишаване на финансовата стабилност и намаляването на въздействието на кризата върху растежа и заетостта.
<P>
Икономическата перспектива изглежда по-добре, но все още съществуват големи рискове. Затова още не е дошло време за оттегляне на предприетите мерки за подкрепа. Ние обаче в рамките на Съвета започнахме обсъждане за това как постепенно да бъдат премахнати специалните кризисни мерки и кога да започне това. Европейският съвет ще прегледа работата, извършена от Съвета по отношение на стратегиите за излизане от кризата. Ще наблюдаваме и Европейския план за икономическо възстановяване.
<P>
Що се отнася до финансовите пазари, задоволително е, че ситуацията на финансовите пазари значително се подобри. Намаля необходимостта от мерки за подкрепа на финансовия сектор. Затова трябва да формулираме стратегии за координирано премахване на мерките. Важно е обаче да се подчертае, че все още е твърде рано за започване на общо премахване на мерките за подкрепа във финансовата област.
<P>
Шведското председателство се стреми към постигане на съгласие по редица водещи принципи, свързани с подходящия момент, съгласуването и последователността на постепенното премахване на мерките за подкрепа.
<P>
Сега ще се спра на финансовия надзор. Съществува съгласие, че е необходимо повече и по-добро сътрудничество във връзка с финансовия надзор в рамките на ЕС, особено с оглед на опита, който имахме по време на финансовата криза.
<P>
Предложението за структурата и насоката на работата в Съвета за системен риск беше прието от финансовите министри на ЕС на срещата на Съвета по икономически и финансови въпроси (Екофин) на 20 октомври. След това председателството получи мандат да започне преговори с Европейския парламент, което и направихме.
<P>
Що се отнася до трите "микро органа", целта на председателството е да се стигне до общ подход към съответните органи, а така и към целия пакет за надзор на следващата среща на Екофин на 2 декември, за да можем да докладваме на Съвета през декември.
<P>
Реализирането на една такава структура е важно за сектора на финансовите услуги, за света извън Европа и за нашите граждани. Пакетът ще включва изискване за преразглеждане на плана след три години. Тогава ще можем да коригираме евентуалните недостатъци, като недобро функциониране или неефективност.
<P>
Настоящата стратегия на ЕС за растеж и работни места, Лисабонската стратегия, приключва следващата година. Затова е наложително ЕС да постигне съгласие за нова стратегия, която може да подкрепи една визия за дългосрочен растеж и просперитет. Това ще бъде един от най-важните въпроси през следващите няколко месеца и един от приоритетните въпроси за предстоящото испанско председателство.
<P>
Икономическата и финансова криза породи натиск за предприемане на незабавни действия за свеждане до минимум на въздействието върху растежа и пазара на труда. Същевременно структурните слабости и дългосрочните предизвикателства пред нашите икономики станаха по-видими.
<P>
Поддържането и засилването на конкурентоспособността на Европа на световния пазар, борбата с изменението на климата и справянето с предизвикателствата като последствие от застаряването на населението са трудни задачи за Европейския съюз и неговите държави-членки в средносрочен и дългосрочен план. Те изискват общи и съгласувани решения, обща визия и подсилен дневен ред за реформи в Европа през следващите десет години.
<P>
Тази визия е за превръщането на предизвикателствата във възможности. Тя е за пълното реализиране на потенциала на вътрешния пазар и използването на преимуществата на външната търговия и отвореността. Тя е за разпознаване на възможностите от превръщането на Европа в екологично ефективна или адаптирана към изменението на климата икономика и създаване на пазар на труда с високи нива на заетост, устойчиви публични финанси и социално сближаване.
<P>
По време на шведското председателство се извършва втора последваща оценка на стратегията за устойчивост на ЕС. Постигнат е напредък в много области. Същевременно има няколко области, в които са установени неустойчиви тенденции. Те включват бързото нарастване на търсенето на природни ресурси, намаляването на биологичното разнообразие, увеличаване на потреблението на енергия в транспортния отрасъл и продължаващото съществуване на бедността в световен мащаб.
<P>
Повдигнахме въпроса за това, как можем да наблюдаваме и проследяваме стратегията по-добре и по-ефективно, включително как да се възползваме от съгласуването в резултат от взаимодействието с други стратегии на ЕС, например Лисабонската стратегия.
<P>
Интегрираната морска политика също ще бъде обсъждана на заседанието на Европейския съвет. Комисията неотдавна представи своя доклад за напредъка. Европейският съвет ще разгледа доклада и ще даде становище за бъдещата насока на тази важна междуотраслова дейност. В това отношение искам да подчертая нашето виждане за устойчив икономически растеж и екологично ефективна работа и иновации.
<P>
Сега ще се спра на друга много важна точка на заседанието на Европейския съвет, а именно приемането на нова петгодишна работна програма в областта на свободата, сигурността и правосъдието. Програмата от Стокхолм е предназначена да замени Програмата от Хага, която действа понастоящем и която беше приета през 2004 г.
<P>
Визията на Програмата от Стокхолм е за по-безопасна и по-отворена Европа, в която правата на отделните индивиди са защитени. Програмата се явява резултат от интензивните контакти и обсъждания в Съвета и в Европейския парламент. Ценен принос дадоха и националните парламенти, гражданското общество, структурите на ЕС и различни агенции и органи.
<P>
Моите шведски колеги, министърът на правосъдието Беатрис Аск и министърът по въпросите на миграцията Тобиас Билстрьом, бяха тук вчера и представиха Програмата от Стокхолм на едно много продължително разискване. Затова няма да повтарям казаното от тях, но искам да използвам възможността да подчертая, че Програмата от Стокхолм се фокусира върху конкретни мерки, които внасят добавена стойност в ежедневния живот на гражданите. Тя включва сътрудничество извън ЕС. Една по-сигурна и по-отворена Европа изисква истинско партньорство с нашите страни партньори.
<P>
Бъдещата работа в тази област трябва да се основава и върху баланс между мерките за създаване на безопасна и сигурна Европа и мерките, предназначени за защита на правата на отделните граждани.
<P>
Извършената амбициозна работа и нашият бъдещ метод на работа с разширяване на процедурата на съвместно вземане на решение с Парламента трябва да ни помогнат за реализиране на план за действие, който е по-добре приспособен към тези важни предизвикателства.
<P>
Що се отнася до изменението на климата, докато се провежда заседанието на Европейския съвет, преговорите за климата, разбира се, също ще продължават в Копенхаген. Тези въпроси са важни за Европа и за бъдещето на цялата наша планета. Преди две седмици министър-председателят Фредерик Рейнфелд се яви в Парламента в Брюксел и представи резултатите от заседанието на Европейския съвет през октомври, включително най-важните елементи от позицията на ЕС преди конференцията в Копенхаген. Сега е наложително да продължим да разясняваме на нашите партньори по света колко голямо значение придаваме на въпросите за климата и че продължаваме да полагаме усилия за придвижване на преговорите напред. Шведското председателство ще вложи цялата си енергия в тази работа.
<P>
Европейският съвет през следващия месец ще направи преценка на ситуацията в преговорите, които междувременно ще продължават, за да може да се вземат решенията, които са ни необходими за постигане на успешни резултати в Копенхаген.
<P>
Както обикновено, на заседанието на Европейския съвет могат да възникнат редица въпроси на външната политика, но е още твърде рано да се каже какви биха могли да бъдат те.
<P>
Най-важните приоритети на шведското председателство бяха да отговори на изискванията във връзка с изменението на климата и да гарантира, че ЕС ще запази водещата си позиция преди преговорите в Копенхаген; същевременно наша отговорност е да продължим с усилията за решаване на въпросите, свързани с икономическата и финансова криза. Споменатите въпроси ще имат най-голям приоритет на заключителната среща на върха.
<SPEAKER ID="012" NAME="Жозе Мануел Барозу" LANGUAGE="EN">
Г-н председател, по много поводи сме обсъждали големите възможности, предлагани от Договора от Лисабон за Европейския съюз, затова позволете да изразя още веднъж удовлетворението си от това, че когато се срещнем следващия път, Договорът от Лисабон вече ще бъде в сила. И след като Договорът е в сила, време е да продължим още по-решително отвъд институционалните обсъждания към политики и резултати за гражданите.
<P>
Назначенията от миналата седмица, определянето на Херман ван Ромпой за председател на Съвета и на Катрин Аштън за върховен представител и заместник-председател на Комисията са първите стъпки към пълното прилагане на Договора от Лисабон. Знам, че и председателят Ван Ромпой, и върховният представител и заместник-председател баронеса Аштън са нетърпеливи да започнат да прилагат Договора от Лисабон на практика.
<P>
Определянето на Херман ван Ромпой беше единодушно решение на държавните и правителствени ръководители. Това е решение, което лично аз приветствам и силно подкрепям. Херман ван Ромпой е заслужил огромно уважение като министър-председател на Белгия. Той носи съчетание от инстинктивния европеизъм на Белгия - една от страните, основали нашия Съюз, държава, която винаги е била сред водещите на европейския проект - и собствените си умения на създател на консенсус: точно двете най-ценни качества за председател на Европейския съвет.
<P>
Очаквам с нетърпение да работим заедно и да се присъединя към него тук, на пленарните разисквания в Европейския съвет. От съществено значение е, макар всяка от институциите да работи, съблюдавайки собствената си компетентност и тези на другите институции, всички да работим заедно за общото европейско благо.
<P>
Изключително съм горд и щастлив, че Катрин Аштън беше определена за пръв заместник-председател/върховен представител. Това е назначение, което подкрепих и одобрих по време на Европейския съвет, както е необходимо съгласно Договорите. Всички ние я познаваме добре като човек, който притежава и политически умения, и усет за ръководство, за да поеме трудната задача на пръв върховен представител и заместник-председател на Комисията. Мога да ви уверя - от собствения ми опит с нея като член на Комисията - в нейната дълбока обвързаност с европейския проект.
<P>
Както казах вчера, вече са направени всички предложения за Комисията. Особено съм доволен, че в рамките на една седмица беше възможно да бъдат утроени предложенията за жени - от три на девет. И така, девет от членовете на следващата Комисия ще са жени - с една повече от настоящата Комисия, и искам отново да благодаря на всички вас, които ме подкрепихте в трудната задача да бъдат назначени поне разумен брой - не идеален, но разумен брой - жени в следващата Комисия.
<P>
Ще продължа с разпределението на портфейлите. За мен е удоволствие да уверя Парламента, че ще направя това, като изцяло съблюдавам приоритетите, определени в политическите насоки, които ви представих и които чрез вашите гласове бяха одобрени от Парламента, а също така ще съблюдавам и всички ангажименти, поети от мен пред Парламента във връзка с това. След това Парламентът може да проведе изслушвания по същество и да гласува за следващия състав през януари.
<P>
Следващия месец Европейският съвет ще ни даде първата значима възможност да покажем, че сега сме се съсредоточили върху същността на политиката, да покажем, че ще бъдем различни. Искам да се спра съвсем накратко върху три ключови досиета, които ще бъдат в центъра на вниманието.
<P>
Първо, изменението на климата. Провеждането на заседание на Европейския съвет една седмица преди приключването на срещата на върха в Копенхаген определено е много навременно. Европейският съюз се е показал като пионер в действията по отношение на изменението на климата. Първи показахме, че ограниченията и търговията могат да действат. Ние първи въведохме задължителна, безкомпромисна цел за намаляване на емисиите. Бяхме водещи при определянето на това, как развитите страни могат да дадат реален принос за финансиране на разходите, свързани с изменението на климата в развиващите се страни.
<P>
Но с приближаването на края на подготовката за конференцията в Копенхаген натискът се увеличава. Необходимо е да запазим нашето единство и да останем съсредоточени върху целта си за намаляване на световните емисии и осигуряване на необходимото финансиране; това е нашата задача. Трябва да заявим ясно, че това не може да бъде задача само за Европа: необходимо е и други, а именно големите икономики също да допринесат за амбициозните цели.
<P>
Какви следва да бъдат ключовите послания от Европейския съвет? Първо, че искаме да видим едно амбициозно и значимо споразумение в Копенхаген, което включва преди всичко целта за 2°C. Това е от съществено значение. Понякога виждаме, че политици и дипломати преговарят. Те могат да преговарят - ние можем да преговаряме - помежду си, но не можем да преговаряме с науката. Не можем да преговаряме против науката на природата. Не можем да преговаряме против научните съвети и това е минимумът: да постигнем споразумение, съвместимо с целта за 2°C. Затова трябва да установим реални и ефективни цели за намаляване на емисиите за развитите държави, както и реални действия на развиващите се страни, особено тези с бързо развиващи се, нововъзникващи икономики. Споразумението трябва да е и изчерпателно, обхващащо цялата гама въпроси, свързани с пътната карта от Бали.
<P>
Второ, дори ако в Копенхаген, за съжаление, бъде невъзможно да се финализира нов договор, трябва да бъде постигнато работно споразумение на базата на реални ангажименти от всички страни, за което допринасят всички големи участници и което е одобрено на най-високо политическо ниво. Необходим ни е ясен, прост политически текст, който показва, че преминаваме от разговори към решаване на проблема за изменението на климата и към реални действия по въпроса. И трябва ясно да се заяви, че това ще прерасне в пълноценен договор колкото е възможно по-скоро.
<P>
Споразумението трябва да бъде коректно. Това означава конкретни отделни числа за намаляване на емисиите и подробен финансов пакет за подпомагане на развиващите се страни да разработят програми за смекчаване на ефектите, както и за адаптиране към изменението на климата. По-специално, бързото започване на финансирането ще бъде много важно.
<P>
И накрая, считам, че ангажираността на лидерите ще бъде от съществено значение, тъй като това са трудни решения, които трябва да се вземат на най-високо ниво на управление. Доволен съм да чуя, че след поканата на министър-председателя Расмусен вече поне около 65 държавни и правителствени ръководители планират да присъстват в Копенхаген. Аз самият ще присъствам.
<P>
Друга ключова област е Програмата от Стокхолм в областта на правосъдието, свободата и сигурността. Хората искат да живеят в Европейски съюз, който е проспериращ и мирен, където правата им се зачитат, а тяхната сигурност е защитена. Искат да могат да пътуват свободно и да се преместват временно или за постоянно в друга европейска държава, за да учат, работят, да създадат семейство, да основат предприятие или да се пенсионират.
<P>
През последните 10 години изминахме дълъг път. Премахването на контрола по вътрешните граници в шенгенската зона позволява на повече от 400 милиона граждани на 25 държави да пътуват без граничен контрол от Иберийския полуостров до балтийските държави, от Гърция до Финландия.
<P>
Сега Договорът от Лисабон ни дава нова възможност да продължим напред. Всички знаем, че в областта на свободата, сигурността и правосъдието ще бъдат някои от най-важните промени като следствие от Договора. Той привежда тази област от политиката изцяло в обхвата на нашите нормални процедури. Разяснява какви действия могат да бъдат предприети, и по-специално разширява демократичната рамка на политиките с пълната ангажираност на вашия Парламент.
<P>
Програмата от Стокхолм, която до голяма степен се основава на информация и предложения от Комисията, ще бъде ключово средство за осъществяването на това. Тя трябва да подготви пътя за изчерпателна, ефективна програма за действие, която да доведе до реални промени, реални ползи за нашите граждани.
<P>
Програмата, тъй като произлиза от Европейския съвет, е необходимо да очертае водещите приоритети за правосъдието и вътрешните работи през предстоящите години и да покаже как ще бъдат реализирани на практика. По-ефективно спазване на основните права, по-добър достъп до съдилища, по-решителни действия срещу организираната престъпност, трафика на хора и тероризма; ефективно управление на миграцията - това са все области, в които Програмата от Стокхолм трябва да набележи поредица от стъпки напред. Те изискват и решителен подход с нашите партньори от трети страни, който аз съм решен да следвам в съвместната ни работа за максимална реализация на нашите глобални интереси.
<P>
И накрая, не трябва да отвличаме вниманието си от справянето с икономическата криза. Действията на Европейския съюз дадоха важен принос през миналата година. Сега трябва да запазим целеустремеността и да останем съсредоточени. Трябва да следим внимателно нашите мерки за възстановяване, особено предвид това, че безработицата продължава да расте. Най-големият ни приоритет трябва да остане запазването на работните места на хората и да помогнем на онези, които са загубили работата си, да се върнат на работа.
<P>
Трябва също така да започнем да оформяме дневен ред за след кризата, да използваме новите източници на растеж и да търсим нови възможности за работни места. Дневният ред сме очертали в стратегията за 2020 г., работен документ за консултации, който Комисията разпространи вчера. Очаквам с голямо нетърпение да чуя мненията в Парламента и да включа вашите виждания в окончателния документ.
<P>
Европейският съвет ще се изправи и пред тест за амбиция във връзка с напредъка по пакета за финансов надзор. Знам, че тази цел се споделя от Парламента и ви призовавам да работите със Съвета с оглед на окончателното му приемане до средата на 2010 г., за да може до края на 2010 г. да бъдат създадени действащи нови органи.
<P>
В заключение, изменението на климата, свободата, сигурността и правосъдието и отговорът спрямо икономическата и финансова криза - това са три области, които оказват въздействие върху всеки ден от живота на гражданите и три области, в които Европейският съвет може да покаже, че Договорът от Лисабон наистина е отворил нова страница в историята на европейския проект.
<P>
За да постигнем значими резултати, трябва да работим в сътрудничество - в сътрудничество между Комисията и Парламента, на който съм благодарен за последователната подкрепа на политическите амбиции, представени от Комисията в тези области; в сътрудничество с шведското председателство на Съвета, което поздравявам за действително усърдната работа, и в сътрудничество с нашите датски приятели за подготовката на конференцията в Копенхаген.
<P>
Нека се възползваме максимално от това, което ни предстои. Да работим заедно за общото европейско благо. Комисията и аз самият сме готови да поемем предизвикателството. Сигурен съм, че Парламентът, с още повече правомощия съгласно новия Договор, ще покаже и своето чувство за отговорност и отдаденост на Европа на гражданите.
<SPEAKER ID="013" NAME="Joseph Daul" LANGUAGE="FR">
Г-н председател, госпожи и господа, ето ни най-сетне.
<P>
Държавните и правителствени ръководители избраха Херман ван Ромпой за пръв председател на Европейския съвет и Катрин Аштън за върховен представител. Благодаря на Фредерик Рейнфелд, последният министър-председател, председателствал Европейския съвет на ротационен принцип. Благодаря за това, че постигнахте консенсус за двете личности, които ще носят голямата тежест, свързана с новите функции, създадени от Договора от Лисабон.
<P>
Днес в Парламента искам да похваля първоначалните изявления на председателя Ван Ромпой, за когото, цитирам: "представата за Съвета ще бъде оформена от неговите резултати", и който е привърженик на подхода стъпка по стъпка. Именно чрез този метод - който бих описал като метод "Жан Моне", начин за ефективно действие без никакво политическо позьорство - групата на Европейската народна партия (Християндемократи) изяснява своите позиции. Този метод ни доведе от вчерашните конфликти към днешните размени. Това е метод, който ни отведе от дългото чакане на границите на шенгенската зона, от колебаещите се валутни курсове към стабилното евро. Наистина благодарение на интеграцията на Европа стъпка по стъпка беше постигнат значителен напредък и никой не може да отрече това.
<P>
Искам да ви предупредя, госпожи и господа, за критиката с лека ръка, която се чува напоследък. Мисля си по-специално за онези, които само за да направят някоя остроумна забележка, се дискредитираха с безотговорни изявления.
<P>
Както всички други, членовете на групата PPE също имат мечти, но разликата между нас и другите е, че ние се стремим да превърнем тези мечти в реалност. Направихме го с интеграцията на Европа, направихме го с повторното обединение и с Договора от Лисабон, който въпреки своите несъвършенства ще ни отведе малко по-напред в правилна посока. Именно това, а не просто сензационни и краткотрайни изявления очакват европейците, госпожи и господа.
<P>
Убедени сме, че председателят Ван Ромпой ще се заеме със своята задача със същата решителност и със същата воля, които показа в своята страна - качества, увенчани с успех и признати от всички. Председателят Ван Ромпой има пълната подкрепа на групата PPE, като му предлагам нашата подкрепа в една задача, която несъмнено ще бъде много трудна.
<P>
Всъщност очаквам Съветът да се развие. Очаквам да се развие в по-прозрачна институция и да работи още по-тясно с Парламента и Комисията. Очаквам министрите да спрат да обявяват национална победа срещу партньорите си, след като току-що са се върнали от Брюксел, и да спрат да обвиняват Европа за всичко, което се обърка. И накрая, очаквам Съветът да престане да сменя позицията си в зависимост от това, кой е негов председател. Аз, заедно с цялата група PPE, очаквам всичко това от първото постоянно председателство на Съвета. Г-жо Малмстрьом, това не се отнася до Вас, тъй като Вие вече бяхте определена за член на Комисията от Вашата страна. Затова Вие вече нямате избор; трябва да говорите за Европа.
<P>
От името на групата PPE също така поздравявам Катрин Аштън, новия върховен представител и заместник-председател на Европейската комисия "Барозу II". Приветстваме нейното назначаване и ще слушаме внимателно нейните отговори на нашите въпроси на следващото изслушване на членовете на Комисията през януари. В края на процеса тя ще поеме изцяло задълженията си като заместник-председател на Комисията "Барозу II".
<P>
Г-н председател, госпожи и господа, доволен съм, че времето за задаване на въпроси за отделни лица вече отмина и можем най-после напълно спокойно да се заемем с основни въпроси. Знаем, че две големи теми ще доминират на Европейския съвет през декември. Първата е за възстановяването на растежа, което не може да стане без възстановяване на заетостта. В това отношение очакваме конкретни начинания от Европейския съвет.
<P>
Втората тема е за изменението на климата. Всички знаят, че Съветът ще заседава по времето на срещата на върха в Копенхаген, което следва не само да доведе до политически цели, но и до количествено измерими ангажименти. Това е от съществено значение. Първият Европейски съвет, проведен според Договора от Лисабон, трябва да даде на Европа възможност да изиграе своята цялостна роля. Затова се надявам, че ще може да използва своето влияние и да затвърди позициите си с по-голяма решителност, отколкото в миналото.
<SPEAKER ID="014" NAME="Martin Schulz" LANGUAGE="DE">
Г-н председател, госпожи и господа, и присъстващи, и отсъстващи през последните няколко дни след заседанието на Европейския съвет говорихме много за хора и длъжности. И отново искам да насоча бележките си днес към вас, г-н Барозу. За нас е важно да обсъждаме хора и длъжности. Що се отнася до постовете, нашата група имаше един ясен приоритет. Ние казахме, че като втора по големина група в Парламента искаме втората длъжност в Комисията, с други думи, върховният представител, който действа като заместник-председател на Комисията, да бъде от нашата партия. Това е така, защото считаме, че Комисията, която не е неутрална организация, а политически орган, трябва да отразява реалността в Парламента. Постигнахме това, за което се борихме. Знам, че Вие също се борихте за него, ето защо искам да ви изкажа моята искрена благодарност независимо от критиката, която обикновено получавате от мен в Парламента.
<P>
Това е положителен сигнал, защото показва, че претенцията, която ние като социалдемократи сме изразили в Парламента, е приета сериозно от Вас, защото все още ни предстои да извървим част от пътя преди окончателното гласуване на Комисията. Очакваме също структурата на портфейлите, която Вие ще установите за отделните членове на Комисията, да отразява съдържанието и предизвикателствата, пред които са изправени тези хора. Според мен това е много по-важно от разискването за длъжности и хора.
<P>
Разбира се, доволни сме, че Катрин Аштън сега заема длъжността върховен представител. Достатъчно беше казано за г-н Ван Ромпой, съгласен съм с предишните оратори. Много по-важен е обаче въпросът за кои задачи ще отговарят тези хора. Не считам, че гражданите на Европа се интересуват сериозно от начина, по който бяха избрани г-н Ван Ромпой и баронеса Аштън. Но въпросът как можем да намалим безработицата, която понастоящем нараства, а не намалява в Европа, е важен въпрос. Хората се интересуват от въпроса дали наистина ще можем да предотвратим изменението на климата и дали Копенхаген ще бъде провал или успех. Все пак това не е достатъчно. Според мен не говорим достатъчно за изменението на климата. Не провеждаме достатъчно обсъждания по факта, че например в преодоляването на изменението на климата и инвестирането в екологично съобразни технологии в промишлеността има огромен потенциал за създаване на работни места, че зелените технологии са проект за бъдещето и че политиката по отношение на промишлеността и защитата на околната среда не са взаимно изключващи се, а могат да се съчетаят.
<P>
Идеите, които представихте тук за структурата на Комисията, сочат в правилната посока. Това е въпрос, който трябва да бъде решен в Копенхаген по същия начин, както глобалната политика за здравеопазването, въпросът дали Европа трябва да покаже солидарност с умиращ континент като Африка в борбата за помощи и за разкриването на ресурси за бъдещето. Могат ли проблемите на енергийната сигурност на Европа да бъдат решени по мирен път? Заплашени ли сме от все по-интензивните конфликти по границите на Европа, които водят да закупуване на газ, нефт и други суровини? Това е задача за върховния представител на Европейския съюз. Въпросът за поставянето на финансовите пазари под контрол е основна цел на европейската политика, защото е наистина скандално, че по средата на една фаза, когато данъкоплатците в Европа продължават да отговарят за последващите разходи, свързани с кризата, казиното отново е отворено и играчите отново пътуват по света. В този случай не ни е необходимо разискване за разпределението на длъжностите, а ясни правила за финансовите пазари в Европейския съюз. Това е много по-важно.
<P>
(Ръкопляскания)
<P>
Ето защо казвам - да, Херман ван Ромпой и Катрин Аштън бяха избрани, но сега е необходимо да се заловят за работа и Комисията да бъде сформирана. Затова искам накрая да повторя забележките си към г-н Барозу. Ние, социалдемократите, сме обсъждали идеите си с Вас. Едно от нашите искания беше удовлетворено, това е длъжността на върховния представител. Приемаме, че структурата на екологичната, социалната и финансовата политика на Вашата Комисия ще отговарят на това, което социалдемократите искат от Вас, за предпочитане под ръководството на членове на Комисията социалдемократи, и тогава всичко ще е наред.
<SPEAKER ID="015" NAME="Guy Verhofstadt" LANGUAGE="EN">
Г-н председател, няма да се връщам на предложенията за длъжностите от миналата седмица. Позволете ми само да кажа, че имаше добра новина и лоша новина. Лошата новина е, че на мястото на председателя не седи либерал, но добрата новина е, че е белгиец. Както каза председателят на Комисията, Белгия фактически е държава с общ консенсус, положително настроена към европейските въпроси и относно бъдещето на Европа.
<P>
И така, г-н Барозу, сега се надяваме, че ще имаме нова Комисия колкото е възможно по-скоро. Надявам се, че в нея ще има голям брой членове - либерали - някои казват, че са твърде много, но за мен 50% ще е добре. Считам, че е добре почти една трета от членовете на Комисията да са либерали. Както и да е, аз съм много доволен от това, че от осемте либерали членове на Комисията, които бяха представени като кандидати за Комисията, четири са жени, така че има равенство между половете в присъствието на либералите в Комисията.
<P>
Що се отнася до приоритетите, считам, че има три главни приоритета за следващите дни и седмици. Преди всичко, Копенхаген. Ние трябва да успеем. Считам, че има два оставащи въпроса: как да се подходи към проблемите на развиващия се свят и как да сключим договор, който е юридически обвързващ, защото това е главният въпрос. Каква ще е същността на договора е важно, но според мен още по-важен е юридически обвързващият характер на всичко това.
<P>
Втората точка е Програмата от Стокхолм. За нашата група тук основният пункт е балансът между сигурност и свобода. Очевидно е, че трябва да защитаваме нашите граждани от тероризма и организираната престъпност, но може би след 9-11 септември наблягаме твърде много на сигурността и защитата. Считам, че Програмата от Стокхолм - а също и философията на Вашето председателство - трябва да промени баланса в посока към основните права, а също и повече откритост в обществото. Според мен това е голямата амбиция и това е, което Програмата от Стокхолм трябва да постигне. Виждането на нашата група, групата ALDE, е, че тя е по-амбициозна от Програмата от Тампере и Програмата от Хага, но с по-значимо съсредоточаване върху основните права на хората. Добре е да се защитава и да се организира сигурността, но трябва да го правите балансирано със зачитане на основните права.
<P>
Третата голяма задача за следващите дни, както каза председателят на Комисията, е финансовият надзор. Г-н Барозу, според мен става може би все по-ясно, че в края на краищата ни е необходим само един европейски финансов надзор. Необходим ни е добър надзорен орган за трансграничните финансови институции, който ще свърже надзора на микро- и макроравнище и може би ще го свърже колкото е възможно по-тясно с Европейската централна банка - защо не - и естествено с това, което става в Комисията.
<P>
Важното е сега Съветът да не намали количеството на внесените предложения. Това са опасенията ми за момента. В Парламента настояваме за по-амбициозни предложения, но считам, че изкушенията за момента в Съвета са в обратна посока. Затова е абсолютно необходимо да има добро разбирателство за това между Комисията и Парламента, което ще включва да се каже на Съвета: това е процедура на съвместно вземане на решение, така че ако излезете с предложения и Съветът излезе с предложения, които ограничават предложенията на Комисията, това няма да мине в Парламента. Вървим в противоположна посока.
<P>
Считам, че в Парламента има мнозинство в подкрепа на ориентацията към само един надзор. Това е, което ни е необходимо в бъдеще, и считам, че това е важно послание, което да предадете на председателството, защото със сигурност ще има голямо обсъждане на 10 и 11 декември, когато ще бъде следващият Европейски съвет.
<SPEAKER ID="016" NAME="Rebecca Harms">
от името на групата Verts/ALE. - (DE) Г-н председател, г-н Барозу, Вие ще разберете, че като лидер на група в Парламента, аз, разбира се, съм доволна, че жените успяхме да направим по-видно нашето присъствие на върха в Европейския съюз. Обаче за нас е важно жените да не се вземат предвид само като брой. Можете да разчитате на нашето съдействие, така че да осигурите тези жени да имат влиятелни позиции в Комисията. Не искаме просто символични жестове.
<P>
Беше дадена голяма гласност на хората на най-високите длъжности, Херман ван Ромпой и баронеса Аштън. Членовете на Парламента са по-запознати с баронеса Аштън, отколкото с Херман ван Ромпой. Ще имаме възможност да ги опознаем още по-добре на изслушванията. Препоръчвам Ви да предложите на Херман ван Ромпой да дойде да се срещне с групите в Парламента, за да научим повече за него. Всички казват, че белгийците много се гордеят с него. Защо не започне доброволно разискване с групите в Парламента, за да можем да се опознаем по-добре в началото на неговия мандат?
<P>
Това беше моят ретроспективен поглед към изминалата седмица. Скоро ще се изправим пред следващата среща на върха. Г-н Schulz, не считам, че говорим твърде малко за Копенхаген. Правим твърде малко логически заключения от нашите обсъждания. Парламентът ще гласува тази седмица резолюция, която включва всичко, което би било правилно за Копенхаген, ако вярвате на Обединените нации и на учените. Хората в Европа с течение на времето все повече се отдръпват от тези препоръки. Моят анализ на основния проблем в това е, че опазването на климата се разглежда като бреме и че възможностите, предоставени от една последователна политика по отношение на климата, не се разбират.
<P>
Друга точка от дневния ред за следващата среща на върха е Лисабонската стратегия. Една от дългосрочните задачи на стратегията е да подкрепи устойчивото развитие, но не можахме да постигнем това. Различните стълбове на Лисабонската стратегия винаги са имали различна степен на важност. Околната среда, социалната справедливост и устойчивостта винаги биваха изтласквани встрани в полза на по-стари и според мен неактуални приоритети, свързани с политиката по отношение на промишлеността, икономиката и дори научните изследвания. Ако възнамерявате да решите на следващата среща на върха, че трябва да приемем преработена Лисабонска стратегия през пролетта, нямаме време да анализираме слабостите на Лисабонската стратегия, която според мен се провали. Защо попаднахме в такава катастрофална икономическа криза? Защо имаме толкова много социални проблеми и проблеми на пазара на труда в Европейския съюз? Не считаме, че е добра идея да се подготвя Лисабонската стратегия и да бъде преработвана без внимателно обмисляне, без самокритика и без действителен процес на консултации като този, за който настояват профсъюзите и Социалната платформа, защото Лисабонската стратегия е много важна за всички нас и за перспективата на Европейския съюз.
<P>
Накрая, искам да разгледам Програмата от Стокхолм. Като много такива мащабни програми тя звучи много добре, това се казва непрекъснато за нея и това изглежда мислят хората като цяло. Обаче моята група е с впечатлението, че съществува дисбаланс между свободата и сигурността. Не сме съгласни с тази насока на развитие и ще насочим вниманието към това, като използваме примера със СУИФТ. Беше сериозна грешка да не се включва СУИФТ в дневния ред. Г-н Барозу, Вие се опитвате да заобиколите Парламента с това временно споразумение за СУИФТ, като същевременно игнорирате загрижеността за защита на данните. Това е индикация за нарушаване на баланса между свободата и сигурността.
<SPEAKER ID="017" NAME="Timothy Kirkhope" LANGUAGE="EN">
Г-н председател, преди всичко нека да пожелая успех на г-н Ван Ромпой и баронеса Аштън за новите им позиции и се надявам, че ще могат да установят трайни модели за своите длъжности.
<P>
Ако Европейският съвет трябва да има полупостоянен председател, това трябва да е някой, който възприема сдържан, но практичен подход към изграждане на консенсус сред държавите-членки, когато това е възможно и желателно. Ако трябва да имаме подсилен върховен представител по въпросите на външните работи, главната задача трябва да бъде да се работи в тясно сътрудничество с държавите-членки за съгласуване на общи политики в случаите, когато имат общи цели.
<P>
Назначенията трябва да бъдат възможност да се сложи край, веднъж завинаги, на кошмарната визия за все по-централизирана и бюрократична европейска външна политика и политика на сигурност в полза на такава, която е основана на охотно сътрудничество между държавите-членки.
<P>
Назначаването на баронеса Аштън по-специално за настоящ член на Комисията трябва да е било източник на особено задоволство за председателя Барозу, макар че това не бива да предоставя на Комисията възможност да придобие по-голяма власт в ръцете си, вместо тя да бъде дадена в ръцете на демократичните институции на Европа.
<P>
Но след като цяло десетилетие Европейският съюз беше обсебен от собствените си институции, сега е необходимо да се върне към работата. Често се казва, че гражданите на държавите-членки не разбират Европа и ако я разбираха, тя щеше да е по-общодостъпна. Така обаче се пропуска един много важен момент. Нашите граждани разбират твърде добре самовглъбеността на Европа. Това, което не разбират, е защо толкова много време, усилия и ресурси се отдават на институционалните процеси, а толкова малко на резултатите от политиката, която всъщност може да бъде от значение за техния живот.
<P>
Нашите граждани виждат, че икономиките ни са в криза, че безработицата расте, че за предприятията е все по-трудно да генерират растеж, че изменението на климата се влошава и че други части на света стават все повече и по-силно конкурентоспособни.
<P>
Въпреки това, когато се обърнат към Европа, откриват Съюз, който е посветил години на тези институционални препирни. Защо да ги е грижа за подробностите на гласуването с квалифицирано мнозинство, ако са загубили работата си? Защо да се интересуват от сложното съвместно вземане на решение, ако децата им са изправени пред такова несигурно бъдеще?
<P>
Надявам се, че назначенията от миналата седмица могат да сложат край на тези години на самовглъбеност. Европейският съюз сега трябва да продължи и да се концентрира върху реалната предстояща работа, върху изграждането на динамични и конкурентоспособни икономики и върху създаването на силна световна система за търговия, а особено през следващите няколко седмици - върху осигуряването на наистина ефективно споразумение за изменението на климата.
<P>
Признавам, че думите на шведското председателство и на председателя Барозу са окуражителни в това отношение. Да се надяваме, че сега може да последва реализация на практика в други области, които са жизнено важни за всички наши граждани.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="018" NAME="John Bufton" AFFILIATION="EFD">
(EN) Г-н председател, след хубавите думи, казани от г-н Kirkhope относно положението, в което се намираме, моят въпрос към него е: не считате ли, че отказахте на британския народ референдум, който Дейвид Камерън обеща в Обединеното кралство? Вие сега сте тук без мандат и заключението е, че хората в Обединеното кралство и в повечето части на Европа нямат думата по отношение на Лисабон.
<P>
Дейвид Камерън трябва да се засрами. Що се отнася до консерваторите в залата, за тях начинът на гласуване е да натискат зелено, зелено, зелено. През цялото време е давай, давай, давай. Те са за ЕС. Считам, че е време да се изясните и да кажете на хората у дома каква всъщност е позицията Ви.
<SPEAKER ID="019" NAME="Timothy Kirkhope" AFFILIATION="ECR">
(EN) Г-н председател, съжалявам много, че вътрешната политика на Обединеното кралство като че ли превзе нещата тук тази сутрин. Искам да изясня напълно, че не се срамувам от нищо, което лидерът на консервативната партия казва или върши, и по-специално на всички ни е ясно, че винаги сме показвали, че ако Договорът от Лисабон не беше ратифициран, щяхме да го предоставим на британците. Считам, че това е достойна позиция за нас.
<P>
Считам, че онези, които говорят за нереални цели по отношение на Европа, онези, които се изказват по един краен и вманиачен начин, няма да донесат нищо добро точно за онези хора, за които говорех в моето изказване - гражданите не само на Европа, но и гражданите на моята страна, които искат просперитет, които искат сигурност в живота си и за бъдещето. Това институционално взиране в центъра се прави от тези хора така, както и от повечето институции на Европа.
<SPEAKER ID="020" NAME="Lothar Bisky" LANGUAGE="DE">
Г-н председател, искам да приветствам с добре дошли двамата кандидати от името на групата GUE/NGL. Преди всичко приветстваме факта, че е избрана жена. Приемаме, че двамата кандидати за висшите длъжности не само ще се съсредоточат върху същността на своите задължения, но и ще разработят подход на сътрудничество с Парламента.
<P>
Очакваме Съветът да работи по-съсредоточено по социалните въпроси, които възникнаха в резултат от кризата, и да направи правилни заключения. Досега бяха платени милиарди на банкерите, но практически няма никаква помощ за обикновените хора. Г-н Schulz е прав, когато казва, че казиното отново е отворено, а същевременно бедността, и по-специално детската бедност нараства.
<P>
Четири милиона работни места бяха загубени в цяла Европа в резултат от кризата. Според докладите на Комисията цифрата може да нарасне до седем милиона в хода на следващата година. Знаем, че подобни разчети обикновено са по-ниски от реалните цифри. Например 1,5 млн. души в Германия са на съкратено работно време и е важно това да бъде подчертано.
<P>
Но нарастващата безработица и бедността са първите признаци на още по-голямо неравенство по отношение на възможностите, което ще окаже голямо въздействие върху възможностите за образование. Необходимо е да обсъдим и тази тема. Въпросът, който възниква, е дали държавните и правителствени ръководители ще намерят пътища за излизане от кризата, които да съчетават европейската концепция за интеграция със социален напредък и които да имат реално въздействие върху гражданите на Европа. Вместо стратегии за излизане от кризата за програмите за икономическо възстановяване и задължително консолидиране на бюджета ни е нужна смяна на политиката. Ще отбележа само три наблюдения във връзка с това. Първо, очакваме Съветът да направи изявление относно позицията си по плановете за стратегията за 2020 г., която е предвидена да замени провалилата се Лисабонска стратегия. Иновации и знания, борба с изключването, зелени икономически стратегии, цифровизирана Европа - като списък от лозунги това не звучи толкова лошо. Обаче се нуждаем спешно от конкретни предложения, които да описват как ще бъде реализирано всичко това.
<P>
Второ, Съветът най-накрая трябва да се ангажира със система за строг контрол на финансовите пазари. Имам редица основателни въпроси за това, как Съветът ще го постигне в съответствие със съществуващите договори, защото в някои случаи ограниченията за свободното движение на капитали и плащания не са разрешени или желани. Интересно ни е как ще постигнете това.
<P>
Трето, искам да подчертая още веднъж, че Съветът трябва да даде ясен сигнал след Копенхаген, че е необходимо обвързващо споразумение за изменението на климата. Доброволните ангажименти никога не са постигали желаната цел.
<SPEAKER ID="021" NAME="Nigel Farage" LANGUAGE="EN">
Г-н председател, всички вие сте много унили тази сутрин. Мислех, че това ще бъде един важен миг на гордост. Необходими ви бяха осем години и половина тормоз, лъжи, игнориране на демократичните референдуми. Необходими ви бяха осем и половина години да прокарате Договора и на 1 декември ще го имате.
<P>
Разбира се, създателят на всичко това, Жискар, искаше чрез конституционния договор Европейският съюз да има голям, световен глас, но се опасявам, че лидерите колективно са загубили смелостта си. Решили са, че искат техните лица да се виждат на световната сцена, а не на някой от Европейския съюз, и затова имаме назначени двама политически пигмеи.
<P>
Въпросът на Кисинджър на кого да се обади в Европа всъщност остава без отговор, нали? Предполагам, че отговорът може да бъде само г-н Барозу, защото той е единственият, за когото по света са чували изобщо, и вероятно е големият печеливш от тези постове. Нищо чудно, господине, изглеждате толкова щастлив тази сутрин.
<P>
Имаме си и нов председател на Европа - Херман ван Ромпой. Не се произнася лесно, нали? Не мога да си го представя заради него да спира движението в Пекин или Вашингтон; съмнявам се дори дали някой в Брюксел би го разпознал кой е. И все пак ще му се плаща заплата, която е по-голяма от тази на Обама, което ви казва всичко, което трябва да знаете за тази европейска политическа класа и как се грижат за себе си.
<P>
Но той поне е избран политик, за разлика от баронеса Катрин Аштън, която наистина е вярно изображение на съвременната политическа класа. В някои отношения тя е идеална, нали? Никога не е била на редовна работа и никога през живота си не е била избирана за нещо. Така че, предполагам, е идеална за този Европейски съюз.
<P>
(Председателят моли ораторът да приключва)
<P>
Никога не е била избирана за нещо и никой не знае коя е тя. Дори министър-председателят говори за баронеса Ашдаун, а не за Аштън. Искам да кажа, никой не е чувал за нея. Тя е дори по-малко известна от Херман ван Ромпой. Искам да кажа, че човек трябва да се потруди за това, нали?
<P>
Тя се е издигнала без следа. Част е от тази следдемократична епоха. Омъжила се за добра партия: омъжила се е за съветник, приятел и поддръжник на Тони Блеър и е лансирана в Камарата на лордовете. Докато е била в Камарата на лордовете, е получила една голяма задача и тази задача е била да прокара Договора от Лисабон през Камарата на лордовете, да направи това, като се преструва, че той е съвсем различен от Конституцията на ЕС. Следователно тя може да запазва сериозно изражение и енергично смаза всеки опит в Камарата на лордовете да се даде референдум на британския народ.
<P>
И ето я: никога не е кандидатствала за обществена длъжност, никога не е била на редовна работа, а тук получава една от най-високите длъжности в Съюза. Назначението й поставя Великобритания в неловко положение.
<P>
(Възклицание от залата)
<P>
Е, аз поне съм избран, господине, за разлика от нея. Тя не е избрана и хората нямат право да я отстранят.
<P>
Но само чуйте следното. Има нещо много по-сериозно от това. Катрин Аштън е била активен член на Кампанията за ядрено разоръжаване. Фактически тя е била касиер на Кампанията през период, когато въпросната получава много големи дарения, и отказва да разкрие източника. Известно е, че даренията са получавани от лице на име Will Howard, който е бил член на комунистическата партия във Великобритания. Ще отрече ли баронеса Аштън, че докато е била касиер, е вземала средства от организации, които са били против западния капитализъм и демокрация? Този въпрос трябва да бъде зададен.
<P>
И наистина ли сме доволни, че човек, който ще отговаря за нашата външна политика на сигурност, е бил активист преди няколко години в група като Кампанията за ядрено разоръжаване? Ако наистина мислим така, честно казано, трябва да се прегледаме. Не считам, че тя е годно и подходящо лице за длъжността. Тя няма опит и трябва да отговори на тези въпроси. Вземала ли е пари от врагове на Запада? Този въпрос трябва да получи отговор.
<P>
Е, имаме си нашите двама пигмеи. Посредственият ще води посредствения, но аз не съм доволен, защото ще настояват за политически съюз и докато нашите лидери за момента може и да са запазили репутацията си на международната сцена, всички те предадоха своите национални демокрации. Европейската държава е тук. Ще ни застигне лавина от нови закони заради Договора от Лисабон и за мен не подлежи на съмнение, че трябва да има пълен, свободен, честен референдум в Обединеното кралство, за да се реши дали да останем част от Съюза или не. Надявам се и се моля да гласуваме да напуснем, но при всички случаи хората просто трябва да бъдат попитани.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="022" NAME="Председател">
Искам да кажа няколко думи на г-н Farage. Ще сме много благодарни, ако успокоим малко настроенията, защото някои думи и изрази не винаги се приемат добре.
<SPEAKER ID="023" NAME="Edit Herczog" AFFILIATION="S&amp;D">
(EN) Г-н председател, г-н Farage каза, че хората, които бяха избрани миналата седмица, не са такива, заради които би спряло уличното движение. Затова ги избрахме - защото искахме да изберем хора, които ще накарат движението да продължи, за да могат всички европейски граждани да получат по-добър живот за себе си - и те това и ще направят.
<P>
Г-н Ван Ромпой и г-жа Катрин Аштън са за хората и всички 480 милиона европейци скоро ще го узнаят. Считам, че това е залогът. Ние трябва да ги подкрепим. Трябва да пазим тяхната почтеност. И, г-н Farage, искам да Ви цитирам една унгарска поговорка. Добре е, че сте тук, защото, ако маймуната се качи на дървото, лесно й се виждат задните части.
<SPEAKER ID="024" NAME="Nigel Farage" AFFILIATION="EFD">
(EN) Г-н председател, в това отношение мисля, че уважаемата колега изобщо не е разбрала същността на въпроса, защото два пъти каза "хората, които бяха избрани миналата седмица". Те не са избрани. Това е въпросът, който повдигам, и в случая с баронеса Аштън, тя никога не е била избирана на обществена длъжност през целия си живот. Тя заема длъжност с огромни правомощия, а народите на Европа, на Великобритания или от където и да е нямат право да я държат отговорна и да я отстранят и това е основното, което не е наред с целия този Европейски съюз. Всичко се свежда до бюрокрация срещу демокрация. Нещата ужасно, ужасно са се объркали.
<P>
Но, моля Ви, мога ли да се върна и да Ви задам един въпрос, г-н председател? Изглежда намеквате, че съм казал нещо неуместно, прекалено или погрешно. Бихте ли обяснили какво точно? Искам да знам.
<SPEAKER ID="025" NAME="Председател">
Вашето описание по отношение на избраните лица, които са толкова важни за Европейския съюз, и това, което казвате по темата, свързана с тях, според мен е абсолютно неуместно в случая.
<P>
(Протести)
<P>
Това е мнението ми, колеги.
<SPEAKER ID="026" NAME="Nigel Farage" AFFILIATION="EFD">
(EN) Г-н председател, когато бяхте избран за председател, Вие казахте, че ще действате като неутрален председател, за да осигурите всички страни в разискването да имат възможност да се изкажат. Ако ме критикувате за политическото съдържание на казаното от мен, тогава не си вършите работата като неутрален председателстващ.
<SPEAKER ID="027" NAME="Andreas Mölzer" AFFILIATION="NI">
(DE) Г-н председател, след цялото това вълнение може би ни е необходим по-реалистичен подход. Нуждаещите се от енергия възникващи икономики и пълните с отпадъци индустриализирани държави дори не бяха подготвени за изпълнение на Протокола от Киото. Затова се съмнявам дали нещо ще се промени след конференцията в Копенхаген. Целта на търговията със сертификати също е под въпрос, като за това се харчат милиони, докато истинските алтернативи като възобновяемата енергия се залъгват с дребни стотинки. Това определено не бива да води до подкрепа за атомни електроцентрали като алтернатива, съобразена с Киото.
<P>
Втората неотложна криза, с други думи, състезанието за субсидии за отслабващия производител на автомобили "Опел", е не по-малко взривоопасен въпрос. Признаци като спад на поръчките не бяха взети достатъчно сериозно и ЕС със своето множество от регулационни мерки вероятно допринесе за упадъка на един някога процъфтяващ отрасъл. Поуката, която трябва да си вземем от това, е, че е необходимо в бъдеще да установим базови условия, които могат да бъдат планирани и предвидени за всички отрасли, и докато не въведем изцяло разработени концепции, е напълно безотговорно да се хвърлят милиарди евро от парите на европейските данъкоплатци за решаване на проблема. Важно е да се осигури поне, че тези пари няма да отидат в САЩ. Освен това трябва да бъдат въведени правила за връщане на парите.
<P>
Ако не друго, на предстоящото заседание трябва да бъде възможно да се положат основите за завършване на "прозрачния" европейски гражданин. Програмата от Стокхолм дава на хората по-малко права - а не повече такива - защото те нямат контрол върху използването на данните. Няма признаци за прекратяване на наблюдението на пътниците, противоречивият въпрос за защитата на данните още не е решен и ако ние ще въвеждаме европейска система за убежище, то според мен трябва да прилагаме най-строги критерии - като тези, използвани в Дания.
<SPEAKER ID="028" NAME="Сесилия Малмстрьом" LANGUAGE="SV">
Г-н председател, искам да изразя моята благодарност на лидерите на групите за техния много вдъхновяващ принос. Огромното мнозинство, макар и не всички, изглеждат доволни като шведското председателство, че успяхме да осъществим двете назначения на Херман ван Ромпой и Катрин Аштън. Тези двама души допринасят за последователността, стабилността и повишената координация в Европейския съюз, нещо, което е необходимо, ако искаме да сме в състояние да се съсредоточим върху основните предизвикателства, които надхвърлят обхвата на шестмесечните председателства. Считам, че това е нещо много положително.
<P>
Както каза г-н Schulz, след като вече са назначени, те ще могат да се съсредоточат върху задачите си и можем да отминем това разискване. Може би след като Договорът от Лисабон най-после влезе в сила на 1 декември, британското вътрешнополитическо разискване също ще може да остане извън тази зала. ЕС се нуждае от съвременни основни правила и Договорът от Лисабон ще ни ги даде. Ще бъдем по-добре подготвени да се справим с важните въпроси, пред които сме изправени.
<P>
През предстоящия период, водещ до европейската среща на върха, има три главни въпроса, по които шведското председателство се надява да постигне напредък заедно с вас и с помощта на Комисията. Въпросът за климата, по отношение на който полагаме всички усилия да постигнем амбициозно политическо споразумение с график, за да може евентуално да стане юридически обвързващо. Ще трябва да преживеем резултатите от Копенхаген и по отношение на случващото се впоследствие с течение на времето, като е необходимо постепенно да променим нашите общества, за да станем по-разумни по отношение на климата.
<P>
По икономическите въпроси, макар че нещата изглеждат по-добре на финансовите пазари, сме изправени пред високи нива на безработица в много държави и това ще бъде отличителна характеристика на нашите икономики в продължение на още много години.
<P>
Що се отнася до въпросите на г-н Verhofstadt във връзка с надзора, доволна съм, че въпреки всичко постигаме напредък по въпроса. Проблемът, който срещахме досега във връзка с финансовия надзор, е, че той беше съсредоточен твърде много върху отделните компании и твърде малко върху финансовата система като цяло. Сътрудничеството между различните надзорни органи също не действаше. С учредяването на новите европейски надзорни органи ще можем да коригираме това. Те ще имат всеобхватен кръгозор и по-добро сътрудничество. Разбира се, ще са подчинени на Съвета и на Европейския парламент. Други подробности по въпроса ще бъдат обсъдени на срещата на Екофин на 2 декември, когато се надявам да постигнем допълнителен напредък.
<P>
Накрая, по отношение на Програмата от Стокхолм: това е много важно решение, с което също ще трябва да свикнем за доста дълго време и по което Европейският парламент ще има много голямо влияние в бъдеще. Както казаха мнозина от вас, става въпрос да се намерят решения на значителните проблеми, пред които сме изправени, свързани с трансграничната престъпност, трафика на хора и наркотици и заплахата от тероризма, и те да бъдат балансирани с политика, която поставя гражданите в центъра и осигурява зачитане на неприкосновеността на личния живот.
<P>
Надявам се, че ще можем да изготвим дългосрочна програма, която да се справи с въпросите в рамките на Програмата от Стокхолм. Трите въпроса, наред с редица други, бяха приоритетите на шведското председателство и съм много доволна, че виждам как, да се надяваме, ще приключим успешно с тях през декември. Много ви благодаря. Ще се изкажа отново в края на разискването.
<SPEAKER ID="029" NAME="Жозе Мануел Барозу" LANGUAGE="EN">
Г-н председател, спомена се конкретният въпрос за СУИФТ и искам да изясня позицията по темата, защото считам, че е изключително важно. Това е свързано и с Програмата от Стокхолм.
<P>
Програмата СУИФТ е наистина много ценен инструмент за държавите-членки в борбата им срещу тероризма. Тя позволи на органите в държави-членки да предотвратят терористични нападения в Европа. Не говорим за теоретични случаи. Говорим за действителни случаи.
<P>
Проектоспоразумението между Европейския съюз и Съединените американски щати, което се обсъжда понастоящем, е временно споразумение с максимален срок 12 месеца. То е необходимо, за да замени в правно отношение съществуващото след преместването на съхраняването на данни извън САЩ.
<P>
Ако временното споразумение бъде прието преди 1 декември и юридическата база се промени, ще бъдат избегнати пропуски в сигурността, както и сериозен удар срещу отношенията между Европейския съюз и Съединените американски щати в тази област.
<P>
На последната ни среща с участието на Европейския съюз и президента Обама първият въпрос, който той повдигна, беше за сътрудничеството между Съединените американски щати и Европа в борбата срещу тероризма. Той ни даде имената на конкретни държави в Европа, които са избегнали терористични нападения наскоро благодарение на сътрудничеството по въпроса между нас и тях.
<P>
Мога да ви дам някои данни за това, ако желаете. Повече от 5 450 случая по Програмата за проследяване на финансирането на тероризма са предадени към днешна дата на европейски правителства с повече от 100 нови следи, предоставени на европейски държави от януари до септември тази година.
<P>
Мога да ви дам конкретни примери. Информацията е оказала важно съдействие на европейските правителства по време на разследване на заговор, ръководен от Ал Кайда, за нападение над трансатлантически полети между Обединеното кралство и Съединените американски щати.
<P>
В средата на септември 2009 г. са осъдени три лица, като всяко от тях е осъдено на най-малко 30 години лишаване от свобода. В началото на 2009 г. системата беше използвана за идентифициране на финансова дейност на лице от Ал Кайда, установено в Европа, което играе роля в планирането на предполагаемо нападение над самолет. Информацията е предадена на правителства в Европа и Близкия изток.
<P>
През лятото на 2007 г. същата система беше използвана за идентифициране на финансови дейности на базирани в Германия членове на "Съюз за ислямски джихад". Информацията допринесе за разследването и последвалия арест на членове на "Съюз за ислямски джихад", които са заговорничели да нападнат обекти в Германия. Впоследствие те признават тази си дейност.
<P>
И така, системата вече е спасила много животи в Европа и другаде. Говорим за изключително сериозно нещо. Напълно съм съгласен, че цялата борба с тероризма трябва да се води при пълно спазване на основните права и гаранции на нашите отворени, свободни общества. Ние първи в света заявихме на президента Буш, че е необходимо да закрие Гуантанамо - ние, европейците. И поддържаме това. Същевременно трябва да се погрижим да останем обединени и ангажирани с борбата против тероризма.
<P>
Ето защо искам да ви уверя напълно, че ще ви представим нов мандат на базата на новия Договор от Лисабон точно за решаване на въпроса, като Европейският парламент ще има своите пълни правомощия.
<P>
Затова в началото на 2010 г. ще стъпим на нова основа, съблюдавайки Договора от Лисабон, която, разбира се, ще предостави на Парламента цялата компетентност да действа по въпроса, защото искаме Парламентът да бъде на предна позиция при тези действия срещу тероризма и в подкрепа на сигурността при пълно спазване, разбира се, на нашите основни права и правни гаранции.
<P>
Накрая, тъй като толкова много от вас се изказаха - като ви благодаря за вашите коментари - по въпроса за баланса между половете, който е толкова важен за мен, за Комисията и за европейските институции, нека отбележа факта, че днес е десетата годишнина на международния ден за премахване на насилието срещу жените. Считам, че това е дневен ред, по който ние също трябва да направим нещо в Европа. За съжаление, все още има твърде много случаи в Европа, в които жени са засегнати от нападения от свои съпрузи или бивши съпрузи. Искам да използвам възможността да покажа нашия ангажимент с този много важен дневен ред, който засяга и нашето европейско общество.
<SPEAKER ID="030" NAME="Mario Mauro" AFFILIATION="PPE">
(IT) Г-н председател, госпожи и господа, в коментарите за назначенията, направени за откриването на новия етап на Европейския съюз, международната преса много често използва термини като "кандидати, които не са подходящи за длъжността" или "незадоволителни кандидати".
<P>
Искам да изкажа недоволството си от тази тенденция. Г-н Verhofstadt се изрази много точно, като каза, че една чаша може да се разглежда като наполовина пълна или наполовина празна. Затова се чудя какви са били основните причини за Съвета да избере въпросните лица. Считам, че са били причини, свързани с Общността, и ще се опитам да обясня какво имам предвид. Избирането на напускащ член на Европейската комисия за европейски външен министър изпраща ясно послание: то гласи, че намерението е да се води външна политика на Общността, а не външна политика, която се придържа към философията на някоя конкретна нация. Затова, що се отнася до мен, новината не е, че г-жа Аштън е с британско гражданство, а че идва от Комисията. С други думи, тя възприема подход на Общността към въпросите на външната политика, който не е свързан с конкретната гледна точка на една нация.
<P>
Що се отнася до предложението за белгийския министър-председател, то беше поставено под въпрос, като той беше сравняван с по-забележителни личности. Считам, че това, което искаме от председателя на Европейския съвет, който ще остане на тази длъжност в продължение на две и половина години, е не да вика по-силно от другите или да утвърждава авторитета си повече от другите, а да убеди другите да говорят с един глас. По тази причина считам, че е добър избор да бъде предложен г-н Ван Ромпой.
<P>
Ние трябва да се водим от подход на Общността, защото ако наистина искаме да изградим Европа, правилно е да изберем въпросните лица въз основа на този критерий. Ще можем да наблюдаваме ефективността и ефекта от избора, когато ги видим в действие, но призовавам всички да подкрепят решително работата им, защото в противен случай бихме пропуснали най-добрата възможност в живота си.
<SPEAKER ID="032" NAME="Juan Fernando López Aguilar" AFFILIATION="S&amp;D">
(ES) Г-н председател, вчера взех думата на пленарното заседание, за да подчертая значението на Програмата от Стокхолм, която е в дневния ред на Европейския съюз за 10 декември. Направих това, за да привлека вниманието към съдържанието й, и по-специално за да призова за възможно най-широка парламентарна подкрепа за придвижване на доклада, изготвен от три комисии, работили заедно. Имам предвид комисията по правни въпроси, комисията по граждански свободи, правосъдие и вътрешни работи и комисията по конституционни въпроси. Затова вчера се съсредоточих върху значението на създаването на Европа за гражданите, а и Европа като пазар.
<P>
Считам, че сега е моментът да подчертаем значението на въпроса от конституционна гледна точка в дневния ред на Европейския съвет за 10 и 11 декември. В края на краищата Парламентът ще укрепне съгласно Договора от Лисабон.
<P>
Парламентът ще бъде подсилен по-специално в областта на свободата, сигурността и правосъдието чрез разработване на план за действие, който ще бъде приет по време на испанското председателство. Това е така, защото, съгласно член 17 от Договора за Европейския съюз и член 295 от Договора за функционирането на Европейския съюз, такова сътрудничество се изисква. Тези членове ни призовават да се ангажираме с междуинституционално сътрудничество и изискват от нас да постигнем споразумение за междуинституционално сътрудничество, за да разработим стратегия за приложението на Договора от Лисабон. Освен това от нас се изисква да правим това, като същевременно спазваме принципите за възможно най-голяма прозрачност, субсидиарност и сътрудничество с националните парламенти. Затова последните ще участват в разработването на Лисабонския дневен ред.
<P>
Това означава, че ще трябва да работим много по-усилено. Животът ни няма да е по-лесен. Напротив, ще става много по-сложен. Ще бъдем принудени да предприемем процес на оценка, за да се поучим от опита. Основната цел на упражнението ще бъде да осигури съответствието с европейския модел и основните права. Европейският парламент ще трябва да бъде по-ангажиран по отношение на защитата на данните. Имам предвид развитието след споразумението за СУИФТ, за което стана въпрос по-рано днес и което е толкова важно в контекста на двустранните ни отношения със Съединените американски щати.
<P>
Най-важното обаче е, че Европейският парламент ще участва в оценката и последващите действия по отношение на работата на агенциите в рамките на институционалната структура на Европа. Имам предвид Европол, Европейската служба за подкрепа в областта на убежището, Евроюст и Фронтекс.
<P>
Поради всички тези причини желая дневният ред за Европейския съвет да отразява значението на засилването на ангажимента да се действа и да се работи в сътрудничество с Европейския парламент, по-специално във връзка с подготовката и последващите действия по плана за действие, който ще бъде приет през предстоящите шест месеца на испанското председателство.
<SPEAKER ID="033" NAME="Alexander Graf Lambsdorff" AFFILIATION="ALDE">
(DE) Г-н председател, направихме го - Договорът от Лисабон влезе в сила. Искам да благодаря на Сесилия Малмстрьом, на шведското председателство и на целия екип, които работиха много упорито. Това е голямо постижение.
<P>
В този контекст искам да се спра накратко на две точки, които формират същността на разискването. Първата точка е председателят на Съвета. Г-н Барозу, Вие току-що казахте, че искате да работите заедно с Херман ван Ромпой. Считам, че това е много добра идея. Правилно е да работите заедно със Съвета. Има обаче едно нещо, което искам да заявя съвсем ясно: председателят на Съвета не е отговорен пред Европейския парламент, нито пред който и да е друг парламент. Това означава, че във Вашата роля на председател на Комисията Вие сте законната демократична институция и законният демократичен председател на Европа. По тази причина при всички случаи работете в тандем, но моля Ви, уверете се, че сте начело и ръководите нещата.
<P>
Втората точка е, че представителят на Съвета каза, че Катрин Аштън ще заеме и длъжността на върховен представител, и длъжността заместник-председател на Комисията от 1 декември 2009 г. Първо, длъжността е само една - върховен представител, заместник-председател на Комисията - и второ, тя не може да заеме длъжност без съгласието на Парламента. От 1 декември първата Комисия Барозу се намира в юридическа ничия земя между края на Договора от Ница и началото на Договора от Лисабон. Катрин Аштън ще поеме изцяло длъжността едва след като получи съгласието на Парламента в края на януари 2010 г.
<P>
И последно, относно културата на разискване в Парламента. Трябва само да се вслушаме в г-н Farage. Ако той и неговата партия някога дойдат на власт в Обединеното кралство, британците наистина ще започнат да ценят свободата на установяване в Европейския съюз, защото огромен брой от тях ще се преместят във Франция, Германия, Испания, Италия и Португалия, г-н Барозу.
<SPEAKER ID="034" NAME="Jill Evans" AFFILIATION="Verts/ALE">
(EN) Г-н председател, заседанието на Съвета ще се състои след по-малко от две седмици след влизането в сила на Договора от Лисабон и ние, както каза министърът, преминахме дълъг и труден процес, за да стигнем до този момент. Но мнозина от нас считат, че сме пропуснали възможност от критично значение. Все още липсва един елемент, жизненоважен демократичен елемент във взаимоотношенията между ЕС и хората на Европа - това е поддържавното или регионално ниво на управление.
<P>
Мнозина избиратели считат, че Европа е все така далече и ние трябва да се заемем с това неотложно. Не всички от нас имаха референдум и възможност да изразим нашето виждане за бъдещото развитие на Европа. И все пак в целия ЕС се случват неща, които оказват пряко влияние върху нашата работа срещу изправените пред нас предизвикателства и всички онези въпроси на политиката, които вече бяха споменати - заетост, социални права, икономическо регулиране, борба с тероризма, мир и справедливост - и аз съм горда, че се изказвам, между другото, като председател на Кампанията за ядрено разоръжаване в Уелс.
<P>
Няколко седмици ни делят от срещата на върха в Копенхаген, най-голямото предизвикателство от всички. До 80% от политиките за смекчаване на ефекта и адаптиране ще бъдат реализирани на местно и регионално равнище. А много регионални правителства, като правителството на Уелс, са водещи в приемането на радикални политики за борба с изменението на климата. Именно в тази област ще бъдат реализираните евентуални международни споразумения. Затова трябва да погледнем отвъд равнището на държавите-членки към народите на Европа.
<P>
В неделя, 13 декември, повече от 150 общини в Каталония провеждат референдуми за независимост от Испания. Как реагира ЕС на събитието? Ще бъде ли това в дневния ред на Съвета? Силно се съмнявам, а трябва да бъде. Европа се променя и се надявам, че новият председател ще прояви внимание и ще реагира на случващото се.
<SPEAKER ID="035" NAME="Peter van Dalen" AFFILIATION="ECR">
(NL) Преди всичко искам да изкажа своите поздравления на шведското председателство за усилията, които положи през изминалите няколко месеца. То заслужава специално признание за начина, по който подреди куба на Рубик с назначаването на г-н Ван Ромпой и лейди Аштън.
<P>
Много се радвам за назначенията, защото г-н Ван Ромпой вече каза, че неговите лични виждания са изцяло без значение. Думите му са доказателство за неговата мъдрост и добра проницателност. Поздравявам г-н Ван Ромпой за неговия еврореалистичен подход и ще му го напомням в бъдеще, независимо дали тези напомняния са очаквани или необходими.
<P>
За съжаление, също така чух изрази на неодобрение от онези, които се страхуват, че първият постоянен председател на Съвета не е достатъчно компетентен за длъжността. Очевидно някои са се надявали на някакъв европейски свръхчовек. Определено не споделям такива виждания и първите изявления на г-н Ван Ромпой ме успокоиха. Той изобщо не показа, че иска да стане подобен европейски свръхчовек.
<P>
Г-н председател, на предстоящото заседание на Съвета ръководителите на европейските правителства ще трябва да сложат точка и да завършат своята стратегия за Копенхаген, за да могат да постигнат възможно най-добър резултат. Пожелавам на председателя Ван Ромпой и г-н Билд, действащ председател на Съвета, пълен технически успех в тази много важна задача. Освен това пожелавам на всички нас положителен и преди всичко далновиден резултат.
<SPEAKER ID="036" NAME="Takis Hatzigeorgiou" AFFILIATION="GUE/NGL">
(EL) Г-н председател, следващият Съвет ще се изправи пред важен въпрос - въпроса за разширяването. Когато говорим за разширяване, разбираме, че Турция е значителна част от разискването. Ние, Кипър и моята партия - искам да заявя това съвсем ясно пред Европейския парламент - сме абсолютно в подкрепа на присъединяването на Турция към Европейския съюз. Обаче никога няма да се уморим да повтаряме, че това присъединяване не може да се осъществи, ако Турция не изпълни, както всички други държави, които се присъединиха, всички ангажименти, които пое към Кипър и към Европейския съюз.
<P>
В Кипър се провеждат обсъждания между двамата лидери и ако бъде постигнато решение, то ще бъде символ на победа за целия Европейски съюз. Тази победа ще насърчи Европейския съюз да заеме мястото си в съвременния свят. Ние обаче трябва отново да се върнем към истината, а тя е, че Турция окупира половината от Кипър с 40 000 войници, които се предполага, че защитават 80 000 кипърски турци. Това е равно на двама турски войници пред всяка къща на кипърски турци. Не познавам никой член на Европейския парламент с такава охрана. Следователно говорим за изолацията на кипърските турци и публично подкрепяме премахването на тяхната изолация от окупационната армия.
<P>
В заключение искам да изтъкна, че макар да поддържа присъединяването на Турция, Кипър не може да се съгласи с отварянето на главата за енергетиката, докато Турция не изпълни ангажиментите си към Европейския съюз и Кипър и докато не премахне пречките, които поставя пред Република Кипър в усилията си за разширяване на своята икономическа зона.
<SPEAKER ID="037" NAME="Zoltán Balczó" AFFILIATION="NI">
(HU) Съвсем наскоро бяха взети две важни решения във връзка с личния състав в съответствие с Договора от Лисабон. Европейският съюз вече има постоянен председател и върховен представител по въпросите на външните работи. Носят ли тези решения във връзка с личния състав важно послание за нас? Всъщност, да. В залата говорим много за баланса между Европейската комисия, Съвета и Парламента. Според мен съществува дисбаланс, като правителството на ЕС, Комисията, има монопол върху законодателната инициатива. В някои случаи тя действа почти като съдия - контролира основната власт, докато ние в Парламента й слагаме печата на демокрацията. Договорът от Лисабон не определя задълженията на постоянния председател. Те очевидно ще зависят от това, доколко харизматично и решително е лицето, което ще се озове на поста. От решението може да се изтълкува, че властта и контролът трябва да останат - според Вашите думи - в Комисията, представляваща наднационалния общ интерес. Ние обаче казваме, че тя е останала в ръцете на водача на империя, която контролира централизирано живота на 500 милиона души.
<P>
От друга страна, би било също така много важно да сме сигурни, че действаме решително, когато става въпрос за непосредствената ни задача, когато говорим за конференцията за климата. Това обаче включва решителна крачка против Съединените американски щати. Почти съм уверен, че причината председателят Барозу току-що да излезе е именно за да се обади по телефона относно въпроса.
<SPEAKER ID="038" NAME="Marietta Giannakou" AFFILIATION="PPE">
(EL) Г-н председател, важно е, че Договорът от Лисабон най-накрая влезе в сила. Разбира се, европейските граждани в продължение на десет години гледат как Европейският съюз не може да открие начини, чрез които да осигури институциите да работят ефективно след разширяването, осъществило се с присъединяването на дванадесетте нови държави-членки. Днес обаче нещата са променени. Имаме председател на Съвета - и всички ни уверяват, че това е човек, който ще търси единодушие и съгласие - и имаме върховен представител по въпросите на външната политика.
<P>
Да коментираме предварително дали са подходящи или не в сравнение с онези, чиито имена бяха подхвърляни преди, или в сравнение с онези, които се предполага, че са се специализирали в такива въпроси, е маловажно. Важно е как ще се прилага Договорът. Тук сътрудничеството между Европейската комисия и Европейския парламент е от огромно значение. Ролята на Парламента е засилена, но за да бъде засилена по същество и за да могат европейските граждани да разберат това, е необходимо Европейската комисия спешно да повдигне въпроси, а именно че тя има инициативата в Европейския съвет.
<P>
Предполага се, че Съветът ще действа по-бързо, като се има предвид, че вече няма да работи както по-рано под председателството на държавите-членки, а правителствата няма да имат възможността да манипулират Съветите с цел да доказват, че всичко добро идва от правителствата, а всичко лошо и обезпокоително идва от Брюксел.
<P>
Ясно е, че на Съвета през декември ще има въпроси за разширяването, но нито министърът, нито председателят на Комисията ни казаха подробности; говориха само в общи линии за други неща. Факт е, че разширяването към Западните Балкани и Турция въз основа на предложенията на Европейската комисия е изправено пред множество съмнения и въпроси, въпреки целта за интегриране на тези държави в Европейския съюз.
<SPEAKER ID="039" NAME="Catherine Trautmann" AFFILIATION="S&amp;D">
(FR) Г-н председател, г-жо член на Комисията, в четвъртък Европейският съюз назначи г-н Ван Ромпой за свой пръв постоянен председател на Съвета и г-жа Аштън да отговаря за европейската дипломация. Госпожи и господа, исках да се върна към разискването, което се провежда в нашите институции, откакто бяха обявени тези назначения.
<P>
Всъщност освен въпросът за имената и функциите, според мен стои и главният въпрос за държавите. Позволете ми да обясня какво имам предвид. Свидетели сме на може би най-лошия кошмар на онези, които представяха идеала на Европейската общност и тяхното желание за съюз. По онова време се е считало, че основата на Съюза се корени в легитимността на държавите и че бъдещето му се крие в преодоляване на националния егоизъм. Напрежението между две противоположни сили, което понякога е болезнено, често създава оригинални механизми, но преди всичко обслужва един политически подход, който е уникален в света.
<P>
Този кошмар, госпожи и господа, е за Европа, която ще бъде ограничена до общност на междуправителствени придобивки. Резултатът, както виждаме днес, би бил съмнение за некомпетентност, предположение за нелегитимност и напрежение между политическите семейства.
<P>
С това изказване не възнамерявам, както ще разберете, да се връщам към изказването на възгледи единствено според намеренията. Предпочитам да ви припомня правата и задълженията ни като членове на Европейския парламент. Наш дълг е да поставим под въпрос непроницаемите пазарлъци, които обгръщат назначенията на длъжностите в резултат от Договора от Лисабон. Наш дълг в бъдеще е да принудим Съвета да сложи край на този недемократичен, архаичен метод на назначаване, който утвърждава представата, че при своето постепенно развитие Европа се прикрива от народите.
<P>
Наш дълг е да използваме всички наши нови парламентарни прерогативи, за да повлияем на политиките, които ще възникнат от новите правомощия, които са ни гарантирани от Договора от Лисабон.
<P>
Необходимо е Парламентът, между една отслабена Комисия и засилен междуправителствен център, да се превърна в институционална точка на равновесие. По този въпрос се надявам, че заместник-председателят на Комисията ще е обект на същия процес на изслушване от Европейския парламент, както и останалите членове на Комисията. Всъщност имаме право да осъществим този процес; то ни е предоставено от Договорите. Поддържам също предложението на г-жа Harms, която предложи среща между новия председател и групите като цяло.
<P>
Наш дълг е да дадем начален тласък на европейската интеграция, която е в много лошо състояние. Никой не може с основание да иска мандатите, възложени на г-н Ван Ромпой или г-жа Аштън, да се провалят, и по-специално желая на г-жа Аштън успех, защото се гордея, че жена е назначена на длъжността върховен представител.
<SPEAKER ID="040" NAME="Marielle De Sarnez" AFFILIATION="ALDE">
(FR) Г-н председател, преди всичко благодаря на шведското председателство, че като ни напуска в края на годината, ни оставя най-доброто от себе си. Това е добра новина за Комисията и добра новина за нашия Парламент.
<P>
След като казах това, искам да се спра на няколко въпроса. Първо, въпросът за назначенията. Не поставям под съмнение въпроса за хората, а за процедурите. Освен това наистина се надявам, че това ще е последния път, когато нещата ще стават по този начин. Европейците очакват прозрачност, демокрация и яснота на разискванията, а в основни линии това, което получиха, е неяснота и преговори в последната минута, проведени зад закритите врати на Европейския съвет. Това не бива да се повтаря и считам, че от нашия Парламент зависи да се предложат нови процедури и нови правила за в бъдеще.
<P>
Що се отнася до изменението на климата, желанието ми е Съюзът да говори с един глас и да действа съвместно след Копенхаген независимо от обхвата на резултатите от конференцията. Да вървим напред и да си поставим за цел действително 30% намаление на парниковите газове. Като казвам "действително", това означава, че евентуално ще бъде необходимо един ден да повдигнем въпроса за дерогациите и търговията с емисии. Да вървим напред и отново да поемем твърд финансов ангажимент към развиващите се страни. Ние им дължим това.
<P>
Накрая, по отношение на икономическото и социалното положение трябва да работим за установяване на нов икономически модел, който дава приоритет на заетостта, социалния напредък и дългосрочната перспектива, с други думи, на устойчивостта във всичките й форми. Затова са ни необходими надзор и регулиране, политика, която дава предимство на малките и средните предприятия, и общо мислене за данъчна система, която благоприятства дългосрочната перспектива пред краткосрочната.
<SPEAKER ID="041" NAME="Gerald Häfner" AFFILIATION="Verts/ALE">
(DE) Г-н председател, госпожи и господа, в каква позиция сме сега по пътя към срещата на върха в Европа? От някои изказвания изглежда, като че ли всичко ще бъде наред, при условие че просто имаме достатъчно социалдемократи или либерали - да, г-н Schulz - членове на Комисията. Считам, че това е грешка. Всичко ще бъде наред, когато имаме съгласие за основните задачи пред Европа.
<P>
В Европа преди 20 години падна Желязната завеса и за мен изглежда важно, че хората, гражданите постигнаха това, а не въоръжените сили, правителствата или тайните служби. Считам, че в бъдеще също ще бъдем способни да изградим Европа само заедно с гражданите.
<P>
Второ, има други стени, които трябва да бъдат съборени, включително тези в главите ни. Например много хора все още вярват, че можем да разменяме свобода и сигурност, макар да знаем, че свободата е ефективна само когато я защитаваме. Тази защита обаче не бива да бъде за сметка на нашите основни права и не бива да води до създаване на държава под наблюдение, като се има предвид примера със СУИФТ и други въпроси.
<P>
Много хора вярват също, че могат да се разменят Европа и демокрацията. Но само демократична Европа може да успее в дългосрочна перспектива. Много хора считат, че околната среда и икономиката са противоположни концепции, докато единственият начин да се осигури дългосрочен просперитет е да се установи екологична икономика.
<P>
И накрая, искам да кажа едно нещо. Сега сме по пътя към Стокхолм и ако не направим всичко възможно там, независимо от цената - а много хора са готови да похарчат стотици милиони за спасяване на банките, но са свидливи, когато става въпрос за климата - ако не действаме бързо и последователно, то това, което се отнася за мен сега като оратор, ще бъде вярно и за човешката раса. Времето й ще изтече.
<SPEAKER ID="042" NAME="Roberts Zīle" AFFILIATION="ECR">
(LV) Благодаря ви, г-н председател. Миналата седмица европейското общество преживя две събития. Обществото на футбола видя как един съдия избра отбор, който ще участва във финалите за Световната купа, но обществото като цяло не видя или не разбра как и защо определени арбитри избраха шампионите за европейски мандати. И все пак, ако някой попита на кого ще се обадят живеещите в Белия дом или в Кремъл в бъдеще, отговорът е, че ще се обадят на същите хора, на които са се обаждали и преди. Що се отнася до мерките на Съвета през декември, с оглед на икономическата и финансовата ситуация и заетостта предизвиквам шведското председателство да не забравя добре известната ситуация на балтийските държави в това отношение. Предвид агресивните инвестиции в тези държави те бяха принудени отчаяно да се придържат към стриктно ниво на своите национални валути и изгодно за инвеститорите ниво спрямо еврото. На практика това означава девалвация на техните икономики, така че балтийските народи се превръщат в шампиони по безработица, докато демографското им общество се обезкървява до смърт. За каква европейска солидарност можем да говорим на нашите граждани, ако тяхното социално и икономическо положение се окаже още по-надолу от средното за Европа, отколкото беше преди да се присъединят към Европейския съюз?
<SPEAKER ID="043" NAME="Андрей Ковачев" AFFILIATION="PPE">
Влизането в сила на Лисабонския договор, би трябвало да означава повече прозрачност, повече демократичност и повече ефективност при вземането на решенията. Но както знаем, не винаги ефективност и демократичност отива в едно и също направление, особено, когато има липса на координация между институциите и връзка с гражданите. Няма съмнение, че е по-демократично да се намери подходящ начин европейските граждани да бъдат ангажирани с избора на президент на Съвета, за да може наистина Европейският съюз да стане по-близък до своите граждани. Това смятам, ще бъде задача на бъдещето. Желая, въпреки всичко успех на номинираните президент и върховен представител на Съвета.
<P>
Колкото до предстоящия Съвет на 10 и 11 декември, аз имам голяма надежда, че на него ще се вземе една амбициозна програма за институционалните въпроси, свързани с Лисабонския договор, имам предвид Европейската служба за външно действие. Трябва да получим яснота по нейния състав, правен статут и правомощия. В този смисъл нашият парламент гласува своята позиция с доклада на г-н Brok. Очаквам, също така, да получим яснота от Съвета за резултатите от приложените и предложени координирани стратегии за изход от кризата, пакет от икономически и финансови мерки и по-специално бих искал да знам какво е мнението на Съвета по бъдещата европейска Финансова служба за надзор, която би трябвало в бъдеще да намали риска от финансови нарушения, които допринесоха основно за настоящата криза.
<P>
Друга важна точка, за която очаквам да чуя какво ще бъде решението на Съвета, е т.нар. интегрирана пост-лисабонска стратегия, която чухме, че се очаква да бъде приета през март 2010 г. Надявам се Парламентът да участва активно в тази стратегия. Гражданите трябва да са в центъра на тази стратегия. Осигуряването на работни места чрез инвестиции, изследвания, иновации, зелени технологии, екоефективността трябва да бъде фактор за устойчивото икономическо развитие, а не обратното. И за Стокхолмската стратегия, аз бих искал също така шенгенското пространство да бъде разширено, разбира се, с България и Румъния в най-скоро време. Благодаря ви и желая успех на срещата.
<SPEAKER ID="044" NAME="Glenis Willmott" AFFILIATION="S&amp;D">
(EN) Г-н председател, преди всичко искам да кажа, че приветствам новото назначение на г-н Ван Ромпой и съм особено горда, че имаме една изключително способна и талантлива жена от Великобритания, Катрин Аштън, за пръв върховен представител.
<P>
По отношение на заседанието на Съвета през декември, тази седмица видяхме ефекта от лошото време в Кумбрия, Северозападна Англия, която преживя големи наводнения, и не само в Европа времето създава неочаквани беди. Лошото време причинява и други непредвидени човешки трагедии по цялата планета.
<P>
Отричането е лесен избор, но аз не съм влязла в политиката, за да се боря за лесен избор. Не искам децата или внуците ми да питат защо не съм действала. В моя район консерваторите са представени от Роджер Хелмер, който описва изменението на климата, предизвикано от човека, като мит. Въпреки претенциите на лидера на торите, Дейвид Камерън, че те са партия на околната среда, Хелмер представлява опасността и ненадеждността на политиката на консерваторите спрямо околната среда.
<P>
Необходимо е да действаме, но ако се борим сами, няма да успеем. Необходими са действия на всички нива, което включва намаляване на произвеждания от нас въглерод с поне 2%. Подкрепям хора като нашия министър-председател, който обеща намаляване на въглеродните емисии с 80% до 2050 г. Правителството на лейбъристите в Обединеното кралство иска сделка, която е амбициозна, ефективна и справедлива и е в подкрепа на най-бедните държави да намалят емисиите си и да се адаптират към изменението на климата.
<P>
Всяко договорено финансиране за климата трябва да бъде допълнително спрямо съществуващите цели за помощи за развитие и не трябва да идва от съществуващите бюджети. Всяко финансиране, договорено в Копенхаген, трябва да е насочено конкретно към ефектите от изменението на климата върху развиващия се свят и не бива да заменя други направления на ценна помощ. Понастоящем като че ли фокусът е върху бързото финансиране в краткосрочна перспектива, но са ни необходими и дългосрочни ангажименти. Може ли г-н Барозу да гарантира, че ще направи финансовите ангажименти след 2012 г. приоритет за всяко споразумение в Копенхаген?
<SPEAKER ID="045" NAME="Diana Wallis" AFFILIATION="ALDE">
(EN) Г-н председател, стоим в началото на нова ера и може би трябва да си зададем три въпроса: кой, как и какво? "Кой" повече или по-малко получи отговор миналата седмица и никой не би могъл да бъде по-доволен от мен. За седмица, която започнахме със само три жени в Комисията, завършихме с девет.
<P>
Мога да уведомя някои, че жените членове на Европейския парламент с костюми и вратовръзки отстъпиха за момента, но ще се върнат след пет години, ако процесът не се подобри. Следващият път, моля ви, нека имаме процес, при който всички държави-членки да предложат една жена и един мъж за кандидати, за да няма притеснение в последната минута.
<P>
И за това искам да поговоря - относно "как". Този процес беше непрозрачен. Беше споменато, че сега трябва да мислим за практическите последици от Договора от Лисабон. Нека направим прозрачността парола за нашите три институции и за взаимоотношенията помежду ни, за това доколко сме отворени пред обществеността. Прозрачността трябва да доминира в бъдеще.
<P>
Въпросът "какво" трябва да бъде фокусиран върху нашите граждани. Новата Програма от Стокхолм е добро начало, много по-насочена към гражданите от предишните програми, но трябва да продължаваме да пазим правата на нашите граждани, като ги защитаваме, но същевременно и улесняваме ежедневието им в цяла Европа.
<SPEAKER ID="046" NAME="Mirosław Piotrowski" AFFILIATION="ECR">
(PL) Г-н председател, предстоящата среща на върха на Европейския съвет пак ще бъде доминирана от неотдавнашните избори на председател на Съвета и ръководител на дипломацията на ЕС. За мнозина изненада беше не само изборът на конкретните лица, но и липсата на ясна индикация за техните задължения. Отдавна ни се говори, че новият Договор от Лисабон ще подобри работата на ЕС, но сега, в началото, се оказва, че той поражда конфликти във връзка с личния състав. Никой от кандидатите не е представил програма, за разлика от г-н Барозу например, който представи програма преди избирането си.
<P>
Преминаваме към експериментална фаза, в която голяма част ще зависи от личността и въображението на новите лидери. Можем само да се надяваме, че когато се занимават с неща като прегрупиране на Комисията и циклични промени в природата, които до голяма степен не зависят от човешката дейност, ще се занимават и с решаването на конкретните проблеми на гражданите на ЕС, като икономическата криза, помощ за най-бедните региони в ЕС и борбата срещу тероризма.
<SPEAKER ID="047" NAME="Gunnar Hökmark" AFFILIATION="PPE">
(EN) Г-н председател, считам, че след като Договорът от Лисабон стане реалност, след заседанието на Европейския съвет миналата седмица и номинациите за членове на Комисията, време е да се зададат нови перспективи и да видим новите предизвикателства пред нас.
<P>
Едно от тях е очевидно и то е, че работата след Копенхаген ще бъде все така предизвикателна, както и преди. Ще продължи да бъде една от основните задачи на Европейския съюз и новата Комисия. Но също така ще имаме предвид факта, че сега е моментът да изоставим старите концепции за Изтока-Запада в Европа или нови-стари и да мислим, че Европа е една.
<P>
Също така сега е времето да видим, че след всички обсъждания във връзка с Договора от Лисабон е време да видим нов тласък в процеса на разширяване.
<P>
Хърватия и Исландия - искам те да се състезават да бъдат номер 28. Но също така и Западните Балкани и, разбира се, трябва да се имат предвид и преговорите с Турция. Това са въпроси, които сега са пред нас и са начин за увеличаване на силата на Европейския съюз в един нов свят, в който трябва да бъдем силни и водещи по отношение на идеи и ценности.
<P>
Става въпрос и за това да се гарантира, че ще имаме нов дневен ред за социална Европа - което означава работни места, иновации и просперитет - и единственият начин да постигнем това е да осигурим, че след кризата можем да станем конкурентна и водеща икономика.
<P>
Искам да подчертая, че е задължение на новата Комисия да осигури да няма протекционизъм, да бъде лесно за малките и средните предприятия да растат, да възникват и действат чрез Европа, и да гарантираме, че Европа ще бъде динамична икономика. Това е важно и казвам следното на председателя на Комисията и на всички членове на Комисията: необходимо е да осигурим конкурентна европейска икономика, за да имаме социална Европа.
<SPEAKER ID="048" NAME="Csaba Sándor Tabajdi" AFFILIATION="S&amp;D">
(HU) Г-н председател, г-жо Валстрьом, процесът на ратификация на Договора от Лисабон вече завърши и държавните и правителствени ръководители избраха члена на Комисията Катрин Аштън за пръв външен министър на ЕС, макар че това не е официалното название на длъжността й.
<P>
Следващата задача сега ще бъде да се сформира Европейската служба за външна дейност. Има едно съображение, което мисля, че е важно да се има предвид при формирането на Службата - и искам шведското председателство и Сесилия Малмстрьом конкретно да се погрижат да се обърне внимание на въпроса във външната служба - което е изключително ниското ниво на представителство на нови държави-членки в генералните дирекции "Външни отношения" и "Разширяване". Когато се определят национални квоти за държавите-членки, трябва да се обърне внимание на факта, че новите държави-членки по същество почти нямат представители в двете генерални дирекции. Следователно не бива да се прилага дискриминация, защото, за да може външната служба да заслужи доверието на хората, е необходимо да се обърне внимание на тази пропорционалност. Много е важно такава пропорционалност и равнопоставено отношение да бъдат реализирани във външната служба. Това е в наш общ интерес.
<P>
Призовавам Европейската комисия и Съветът да разгледат внимателно аспекта. От 143-те външни представителства на ЕС има само един посланик от нова държава-членка. Този факт говори сам по себе си.
<SPEAKER ID="049" NAME="Charles Goerens" AFFILIATION="ALDE">
(FR) Г-н председател, това, което ще кажа, не засяга действащото шведско председателство на Съвета, което беше едно отлично председателство и искам да го поздравя, а коментарът ми се отнася по-специално до цялата колегия на Европейския съвет.
<P>
Какво ли не беше направено, за да бъде спасен Договорът от Лисабон? Борихме се години наред да направим Европа по-прозрачна, по-ефективна, по-видима, по-близка до гражданите.
<P>
Според нашите разсъждения извънредният Европейски съвет на 19 ноември 2009 г. не би предал духа на Договора от Лисабон, ако беше назначил председателя на Съвета и върховния представител едва след като новият Договор влезеше в сила. Борихме се 10 години за Договора, а Съветът не пожела да изчака 10 дни с прилагането на новите разпоредби във връзка с назначенията на двете длъжности.
<P>
Духът на Договора от Лисабон, за който се борихме толкова упорито, не би бил предаден от поверяването на длъжността на председателя Жан-Клод Юнкер, непоколебим европеец, чудесен преподавател и ентусиаст по отношение на Европа, с изключителен опит и квалификация. Рядко се среща човек с толкова много качества. Още не ни е обяснено по какъв начин неговите безспорни качества представляваха пречка за назначаването му, както всъщност изглеждаше. Аз не съм единственият, който желае да бъде осведомен по въпроса.
<P>
От обичаен Европейски съвет към извънреден Европейски съвет - заседанието от миналия четвъртък не можа и да прикрие възмущението от същественото разделение между междуправителствения дух и метода на Общността. Аз не съм единственият, който се възмущава от положението на нещата. Въпреки че след референдума в Ирландия много хора вярваха, че Европа се е съживила, също толкова много хора съжаляваха за доста неубедителното начало на парламентарния мандат.
<P>
Само две думи, за да приключа: за мен остава само да се надявам, че назначеният председател, чиито човешки качества и политически умения са добре известни, ще успее колкото е възможно по-скоро да даде нов тласък на Европа, която много се нуждае от такъв.
<SPEAKER ID="050" NAME="Simon Busuttil" AFFILIATION="PPE">
(MT) Понякога толкова затъваме в рутината на ежедневието, че не успяваме да оценим изцяло преминаващите край нас исторически моменти. Влизането в сила на Договора от Лисабон е един такъв момент, който ще отмине в историята и който нашите деца и бъдещите поколения евентуално ще проучват и изучават. Обаче при случаи като този трябва също да се замислим за значението на един такъв исторически момент. Искам да споделя две кратки размишления.
<P>
Първо, благодарение на Договора най-после ще видим прекратяването на според мен безполезните разисквания за европейските институции и за конституцията на Европейския съюз. Сега ще бъдем в по-добра позиция да се изправим пред реалностите, с които Европа трябва да се справи, като икономическата ситуация, заетостта, изменението на климата и имиграцията. Това са предизвикателствата, с които нашите избиратели искат да се справим.
<P>
Втората мисъл се отнася за ролята на Парламента. Това е последният път, когато Парламентът ще заседава в пленарно заседание с правомощията, които е имал досега. Парламентът е роден преди петдесет години и членовете му са били назначавани от националните парламенти. Днес това е Парламент, който споделя правомощията да решава, законодателства и изготвя закони заедно със Съвета на министрите. Считам, че това ще доведе до създаване на закони на Европейския съюз, които ще отразяват по-добре интересите на нашите граждани. Парламентът ще се ангажира с опазването на интересите на гражданите в законите, които ще приемем.
<P>
Предвиждам, че Съветът, който ще заседава следващата седмица, ще обърне внимание на историческото значение на този момент и че ще работим заедно за преодоляването на предизвикателствата, с които се борим.
<SPEAKER ID="051" NAME="Jörg Leichtfried" AFFILIATION="S&amp;D">
(DE) Г-н председател, госпожи и господа, за мен има един ясен приоритет, за всички нас и за целия Европейски съюз в бъдеще - и това е пазарът на труда. Трябва да обръщаме много, много повече внимание на създаването на нови работни места и запазването на съществуващите. Тази много важна област може да бъде ключ към успешна и устойчива Европа и според мен е сериозно занемарена през последните месеци. Трябва да знаем, че ниската безработица има положително влияние върху много други области. Нека се уверим, че поставяме лоста на правилното място.
<P>
Освен това не разбирам много от ораторите в Парламента, които се оплакват, че някои европейски политици не се ползват от световна слава преди своето избиране. Защо трябва да бъдат известни? Трябва да бъдем достатъчно самоуверени като европейци, за да кажем кого харесваме и кого считаме за подходящ и след това да изберем тези хора, а не да решаваме въз основа на това дали други хора са чували за тях или не или дали са подходящи за нашите партньори по света. Всякакъв друг подход би бил абсурден - толкова абсурден, колкото много от изказванията на хората, които, ако изобщо са тук, се крият зад ярко оцветените си знамена.
<SPEAKER ID="052" NAME="Tunne Kelam" AFFILIATION="PPE">
(EN) Г-н председател, това е добро начало на Коледните пости - да очакваме влизането в сила на Договора от Лисабон.
<P>
Той обаче не е просто дар от Бога. Трябва да положим съзнателни усилия, за да спечелим добавена стойност за нашия европейски проект. Преди всичко сега пътят е отворен за общи европейски политики. Вече няма формални извинения да се въздържаме от тях. Сега зависи от Съвета да започне решителни общи външни политики на сигурност и енергетика, които да бъдат наистина достойни за доверието на нашите партньори. Една от най-належащите задачи ще бъде завършването на единния енергиен пазар, развитие на общоевропейски мрежи за енергоснабдяване и складови съоръжения, както и прилагането на клауза за енергийна солидарност.
<P>
Вторият проблем възниква от икономическата криза. Всъщност държавите извън еврозоната пострадаха най-много от рязкото намаляване на инвестициите и нарастващата безработица. Те станаха също така по-уязвими поради неизгодното положение по отношение на конкуренцията в сравнение с членовете на еврозоната. Затова временни мерки от страна на ЕС, като допълнителни кредитни улеснения в подкрепа на малките и средните предприятия и енергийни и инфраструктурни проекти, са очевидно необходими. Нещо повече, по-добрият достъп до европейските фондове може да бъде улеснен чрез временно намаляване на изискванията за национално съфинансиране.
<P>
Както знаете, г-н председател, моята страна, Естония, полага решителни усилия за присъединяване към еврозоната до 2011 г. Естония е с един от най-малките външни дългове и успя да постави бюджетния дефицит под контрол. Последното признание за усилията на Естония от Организацията за икономическо сътрудничество и развитие (ОИСР) и члена на Комисията Алмуния са окуражаващи сигнали, че сме на прав път.
<SPEAKER ID="053" NAME="Zoran Thaler" AFFILIATION="S&amp;D">
(SL) През декември Европейският съвет ще се занимава с много важни въпроси. Това ще бъде първото заседание на Съвета след ратификацията на Договора от Лисабон и колегите ми в Парламента вече казаха кои ще бъдат темите.
<P>
Лично аз искам да привлека вниманието ви към един много важен въпрос, който понякога като че ли бива пропускан, но който засяга стабилността на Европа и Европейския съюз като цяло: това е въпросът за Бившата югославка република Македония (БЮРМ).
<P>
Бившата югославка република Македония е държава кандидатка през изминалите четири години, а през последните 18 години е във фактически замразен конфликт с Гърция, нейната южна съседка и отдавнашна членка на Европейския съюз. Това означава, че може да се каже, че имаме замразен конфликт в сърцето на Европа.
<P>
Тази година беше много успешна за БЮРМ. През 2009 г. държавата постигна значителен напредък. Тя получи положителен доклад от Комисията, който препоръча Съветът да даде зелена светлина за започване на преговори за пълноправно членство. На 20 декември ще бъде премахнато изискването за виза, а неотдавна имаше избори в Гърция.
<P>
Призовавам представителите на Съвета и Комисията, от една страна, и държавите-членки, от друга страна, да окажат подкрепа на министър-председателите Папандреу и Груевски, тези двама смели мъже, за да могат те най-после да намерят решение и БЮРМ да може да се присъедини към голямото семейство на Европа.
<SPEAKER ID="054" NAME="Andrzej Grzyb" AFFILIATION="PPE">
(PL) Г-н председател, Европейският съвет, който ще се проведе на 11 и 12 декември, ще обобщи плодотворното шведско председателство. Искам да поздравя министъра и цялото правителство, защото те завършиха много трудния процес на ратификация. На второ място, започва прилагането на Договора от Лисабон. Той въвежда и нови институции, като председател на Европейския съвет и върховен представител по въпросите на външната политика. Знаем, че назначенията предизвикаха обсъждания и спорове, включително и тук, в Парламента.
<P>
Желаем на предложените кандидати успех, но искаме да кажем, че истинското изпитание ще бъде, наред с други неща, качеството на източната политика и процесът на формиране на Европейската служба за външна дейност. Съжаляваме обаче, че в екипа няма никой, който да представлява Централна и Източна Европа. Считам, че едно ново преразпределение на постовете в бъдеще със сигурност би могло да удовлетвори това изискване.
<P>
Срещата на върха в Копенхаген във връзка с климата следва да одобри, наред с други неща, амбициозните цели, които бяха предложени от Европейския съюз. Това също е въпрос за предстоящия Съвет. А също и Програмата от Стокхолм, която е важна от гледна точка на сигурността, гражданите и новите разпоредби на Договора от Лисабон. Освен това съществуват и всички неща, свързани с икономическата криза.
<P>
Нашите очаквания, свързани с влизането в сила на Договора от Лисабон, са преди всичко за по-ефективен ЕС, способен да осъществи по-нататъшно разширяване и да донесе ползи и за гражданите, и за държавите-членки. Очакваме Договорът от Лисабон да даде нов старт на общия пазар, като премахне бездната между политическата и икономическата интеграция. Също така желаем назначаването на нова Европейска комисия да стане при зачитане на Европейския парламент и неговите права, както и реализиране на новата роля на националните парламенти, като същевременно се запази принципът на субсидиарност и обсъждане за изграждането на Европа след Лисабон. Обаче практическото прилагане на Договора от Лисабон означава признание, че солидарността и енергийната политика са също така сред въпросите, уредени от съществуващото законодателство, като регламента за сигурността на доставките на газ.
<SPEAKER ID="055" NAME="Ivari Padar" AFFILIATION="S&amp;D">
(ET) Г-н председател, първо искам да говоря за върховния представител, назначен миналата седмица. Някои от предходните оратори критикуваха и председателя, и върховния представител, което считам за съвсем неуместно. Никой никога не е напълно доволен, но лично аз виждам назначаването на двамата представители в положителна светлина, тъй като е намерен баланс между интересите на всички: между малки и големи държави, между мъже и жени и между различни политически полюси.
<P>
Може би единственото, което мен лично ме дразни, е, че никой представител от новите държави-членки не получи някой от постовете, макар че това може би ще бъде възможно следващия път. При всички случаи искам да благодаря на всички кандидати от моя район и специално на естонския президент Тоомас Хендрик Илвес и на латвийския президент Вайра Вике-Фрайберга. Считам обаче, че сега трябва да продължим с работата по същество и да престанем да се занимаваме с отделните личности.
<P>
Втората важна точка, по която искам да говоря, е за справянето с финансовата криза, която считам, че Съветът е поставил като свой приоритет. Гражданите на Европа очакват от нас да се справим с проблемите на безработицата и пакета за финансов надзор. Що се отнася до това, много е важно що за Комисия ще бъде новата Комисия и доколко ефективна ще бъде тя. Това важи и за моята страна, Естония, защото за нас най-очевидната цел е да осигурим нов икономически растеж, за да станем пълноправен член на еврозоната, до постигането на което сме много близо, тъй като има голяма вероятност да изпълним критериите от Маастрихт. Благодаря ви.
<SPEAKER ID="056" NAME="Alojz Peterle." AFFILIATION="PPE">
(SL) Аз съм доволен, че ни предстои първото заседание на Съвета, което ще се проведе по правилата на Договора от Лисабон. Желая успех на Херман ван Ромпой, първия председател на Съвета. Ние имаме доста сходни виждания за това, как трябва да действаме единно, като същевременно уважаваме нашите различия.
<P>
Новите институционални условия бяха приети, за да приближим вземането на решения до гражданите и да го направим по-просто, по-демократично, по-прозрачно и по-ефективно. В това отношение сме чули доста приказки за силна Европа. Обаче същественият въпрос, който трябва да бъде зададен тук, е каква концепция за сила трябва да развием или върху какви основи можем да градим силна Европа. Силата и успехът на Европейския съюз досега произтичат от две ключови идеи на основателите на Европа: първата е зачитане на човешкото достойнство, а втората - сътрудничество. Това означава, че докато работим за опазване на нашите интереси, трябва да се съобразяваме и с другите, били те отделни лица, народи, малцинства или държави.
<P>
Днес е необходимо да се запитаме отново напълно сериозно какво означава да се уважава човешкото достойнство и какво означава да бъде поставена човешката личност в центъра на нашата загриженост. Въпросът е много тясно свързан с Програмата от Стокхолм. Мнозина от вас тук привлякоха вниманието към основните свободи и необходимостта да ги защитим, но изглежда имаме съвсем различни мнения за това, къде всъщност започват правата на човека. Надявам се, че поне можем да се съгласим, че правата на човека започват преди на едно лице да бъде предоставено гражданство на дадена държава.
<P>
Аз съм с онези, които категорично считат, че член 1 от Европейската харта на основните права следва да се прилага спрямо човешкия живот в неговата цялост, т.е. от началото до края на живота на човека. По-специално, необходимо е да защитаваме онези, които не могат да се защитят сами. Преди да можем да защитим човешките свободи, трябва да защитим човешкия живот.
<P>
Доволен съм да чуя, че толкова много от вас използват думите "да действаме заедно" и "да действаме в сътрудничество". Силата на Европа е в нейните съвместни усилия, независимо дали говорим за хуманитарен или междуправителствен метод. Възможно е да срещаме все повече предизвикателства, които да изискват да покажем обща политическа воля, но повече сътрудничество не означава да изгубим своята идентичност.
<SPEAKER ID="057" NAME="Göran Färm" AFFILIATION="S&amp;D">
(SV) Г-н председател, чуваме критика, че двама съвсем неизвестни политици са избрани на висши длъжности в ЕС. Считам, че тази критика е несправедлива. Поне ние, в Парламента, познаваме г-жа Аштън като отличен лидер. Обаче на критиката трябва да се отговори, защото мнозина сега заключават, че държавите-членки искат да видят ЕС да функционира само като междуправителствен координиращ орган, а не като отделно политическо равнище със задача да намира общи решения на важни предизвикателства като растеж, работни места, мир и околна среда. Ако това беше вярно, би било доста абсурдно.
<P>
На този фон е тревожно, че Комисията и Съветът се затрудняват да демонстрират способност да действат по отношение на едно от най-големите вътрешни предизвикателства, пред които е изправен ЕС, а именно реформата в дългосрочния бюджет на ЕС. Сега е необходимо да осигурим нужните ресурси, за да инвестираме във вътрешния пазар. Въпросът се отнася до транспорт и инфраструктура за енергетиката. Трябва да осигурим необходимите ресурси, за да можем да подкрепим това, което казваме в новата Лисабонска стратегия с план до 2020 г. Трябва да решим въпроса с финансирането за климата поне до известна степен чрез бюджета на ЕС и е необходимо да се подготвим за предстоящото разширяване.
<P>
Въпросът ми към председателството и Комисията затова е: кога ще видим конкретни предложения за средносрочен преглед, който ще има ефект върху несъществуващите бюджетни резерви за оставащите три години на тази финансова перспектива, в която съществуващите лимити осуетяват предприемането на каквото и да било разумно действие за справяне с предизвикателствата, които не могат да чакат до след 2013 година, а също и предложение с насоки за дългосрочна бюджетна реформа?
<SPEAKER ID="058" NAME="Seán Kelly" AFFILIATION="PPE">
(GA) Г-н председател, искам да кажа няколко думи от името на Ирландия във връзка с това историческо събитие за Европейския съюз.
<P>
(EN) Влизането в сила на Договора от Лисабон, особено въз основа на вота от 67% подкрепа от страна на ирландския народ, е голяма крачка напред за всички в Европейския съюз. Считам, че това е отражение на подкрепата, която съществува сред гражданите за добрата работа на европейския проект в продължение на много години.
<P>
За съжаление назначаването на председателя и върховния представител донесе много негативна критика, която считам, че е някак си несправедлива.
<P>
Първо, когато хората се назначават на някаква длъжност, трябва да им се даде известно време да свикнат и следва да бъдат преценявани според резултатите, а не по предубедени представи за способността им да вършат работата.
<P>
Относно г-н Ван Ромпой се каза, че е създател на консенсус и ефективен преговарящ, като че ли това са отрицателни характеристики. Това са много важни характеристики във времената, в които живеем. Какво искаме? Учител с вид на председател, който да се перчи на световната сцена и да създава проблеми? Унищожител, разрушител? Не, това, което ни е необходимо сега, е добър, ефективен, разумен председател и аз считам, че го имаме. Желая му успех.
<P>
Що се отнася до баронеса Аштън, беше казано, че никога не е избирана на обществена длъжност и това е вярно, но то само по себе си не се отразява по никакъв начин на качествата й като личност или като ефективен политик. Виждал съм я в действие само тук, откакто дойдох, и по-специално я питах за търговското споразумение с Южна Корея - считам, че тя се справи много добре.
<P>
Считам, че някои от коментарите, направени днес от г-н Farage, за съжаление, бяха неуместни, но на този етап започвам да осъзнавам факта, че г-н Farage е като дългосвиреща плоча. Той непрекъснато повтаря един и същ политически дневен ред и се ослушва за миналите дни на "Владей, Британия!" и битките между народите. Тези дни са отминали. Европейският съюз е най-големият известен мирен процес. Той ще продължи да бъде такъв и ние, членовете на Парламента, трябва да работим упорито, за да осигурим да бъде така отсега нататък.
<SPEAKER ID="060" NAME="Diogo Feio" AFFILIATION="PPE">
(PT) Г-н председател, това е важно разискване, тъй като според мен то е последното, в което ще обсъждаме имена. Всъщност време е да обърнем страницата, да обсъждаме политики и да обсъждаме предизвикателствата пред Европейския съюз. Искам да насоча вниманието към едно такова предизвикателство: въпроса за справяне с кризата. Това е един от онези въпроси, по които европейските политически институции са били най-единни.
<P>
Време е да поздравим Съвета за неговата загриженост, и по-специално шведското председателство. Време е да поздравим Комисията и нейния председател, който винаги е бил много загрижен за справянето с кризата, и да подчертаем, че самият Парламент показа голяма готовност да обсъжда въпроса, като създаде специална комисия.
<P>
Обаче това е също и време, когато съществуват несъответствия между казаното от политическите лидери и казаното от управителите на централните банки и на национално, и на европейско равнище.
<P>
Първо, необходимо е да бъдем предпазливи по отношение на края на кризата. Сега не е времето да оттегляме мерките за подкрепа за държавните икономики и предприятия. Сега е време също да се очертае пътят напред. Лидерите на централните банки известиха правителствата за амбициозен план за коригиране на дефицитите.
<P>
Времената се менят. Нещо повече, те разкриха своето противопоставяне на някои политики, като тези за намаляване на данъците, в съобщение, адресирано до няколко правителства. Съжалявам, че португалското правителство не върви по пътя за намаляване на данъците. Пътят трябва да бъде път на конкурентоспособност и посланието за тази концепция трябва да бъде ясно: повече конкурентоспособност, повече стимули, повече растеж, повече подкрепа за предприятията, повече Европа в подкрепа на растежа и работните места.
<SPEAKER ID="061" NAME="János Áder" AFFILIATION="PPE">
(HU) Г-н председател, конференцията в Копенхаген фигурира като четвърта точка от дневния ред на Европейския съвет. Има две важни спорни точки, които пречат на Европейския съюз да стигне до единна позиция по въпроса. Едната се отнася до продажбата на квоти за въглероден диоксид след 2012 г. Комисията и някои от старите държави-членки на ЕС искат да забранят търговията с квоти след 2012 г. Девет държави обаче - Чешката република, Полша, Унгария, Румъния, трите балтийски държави, Словакия и България - настояват да могат да продават своите квоти и след 2012 г.
<P>
Споменатите държави, включително Унгария, са изпълнили, неизпълнили и преизпълнили своите ангажименти от Киото. Унгария например, която се ангажира с намаляване с 8%, постигна намаляване с 23%. Ето защо според Унгария позицията на Комисията е напълно неприемлива и настоява възможно най-категорично да може да продава своите квоти за въглероден диоксид и след 2012 г. Искам да призова също така колегите си от България, Полша, Чешката република, Словакия и балтийските държави, независимо от партийната им принадлежност, да се придържат също така решително към това становище.
<SPEAKER ID="062" NAME="Othmar Karas" AFFILIATION="PPE">
(DE) Г-н председател, госпожи и господа, първо, искам да Ви изкажа, г-жо Малмстрьом, моите сърдечни поздравления за преминаването, така да се каже, от Парламента в правителството и от правителството в Европейската комисия. Желая ви всичко най-добро.
<P>
Провеждаме последното заседание по Договора от Ница и говорим за първото заседание по Договора от Лисабон. Този физически скок, тази промяна, тази нова глава трябва да бъдат забележими на първата среща на върха. Европа се промени. Разискването за институциите свърши и разискването за кадровото осигуряване също, надявам се. Преминаваме към изготвяне на политика в нов контекст. Правата на гражданите и парламентите ще бъдат засилени, способността на Европейския съюз и на институциите да действат ще бъде подсилена и ние, и трите институции ще получим права, които ще ни улеснят да представляваме нашия континент по света.
<P>
Можете да напишете какво искате на хартия. Обаче дали ще можем да убедим хората, че имаме политическата воля да предприемем действия, да формулираме нови цели и да привлечем гражданите в проекти, ще зависи от всички тези заседания през следващите няколко седмици. Очаквам срещата на върха да генерира нова динамика, ново чувство за отговорност и по-сериозен подход към работата по различни теми. Това, което видяхме през последните няколко дни, беше търсенето на най-малък общ знаменател: национализация и политизация. Договорът от Лисабон, от друга страна, е призив за европеизация и създаване на политики.
<P>
Ето защо очаквам, че знаем какво ще правим с модела за социална пазарна икономика. Как ще се справим с финансовата и икономическата криза? Не можем да го направим, като защитаваме съществуващите права, а чрез търсене на глобални решения. Очаквам също да преразгледаме финансите си. От съществено значение е да знаем с колко пари разполагаме, които да изразходваме за нашите политики. Срещата на върха трябва да предаде отговорността за финансовия преглед на Комисията. Трябва да обсъждаме различните теми сериозно, честно и открито и да си поставим нови цели. Желая ви всичко най-добро.
<SPEAKER ID="063" NAME="Jean-Pierre Audy" AFFILIATION="PPE">
(FR) Г-н председател, г-жо член на Комисията, днес трябва да сме доволни, тъй като излизаме от институционалните затруднения. Имаме Договора от Лисабон, имаме паритет, имаме лица и все пак как да ви обясня това неудобство, което чувствам?
<P>
Днес, в тази почти празна зала, не усещам живот; участваме в разочароващо разискване във връзка с подготовката на Европейския съвет. Не мога да обясня това чувство на неудобство във връзка с подготовката на последния Европейски съвет с председателстване на ротационен принцип.
<P>
Каква разлика в сравнение с радостта на народите през 2004 г., когато бившите комунистически страни се присъединиха към Съюза. Каква разлика в сравнение с празненствата за отбелязване на двадесетата годишнина от падането на Берлинската стена. Да, сега знаем, че решението няма да дойде от държавите-членки. Решението ще дойде от народите, ще дойде от Европейския парламент.
<P>
Затова се обръщам към Комисията, която е длъжна да не взема страна, а да сформира политически алианс с Европейския парламент, за да може алиансът на народите да гарантира, че можем да мечтаем за онова, което желаем за Европейския съюз - Съюз на народите.
<SPEAKER ID="064" NAME="Andreas Mölzer" AFFILIATION="NI">
(DE) Г-н председател, съгласен съм с повечето от предходните оратори, че влизането в сила на Договора от Лисабон представлява нова историческа фаза в европейската интеграция. Обаче хората, гражданите в цяла Европа не винаги са в настроение да празнуват, като си помислят за него. Много хора се страхуват, че Договорът от Лисабон може да доведе до засилен централизъм в Европа.
<P>
Много хора се страхуват, че малките държави-членки на ЕС, например моята родна страна Австрия, ще имат по-малко влияние, защото големите държави-членки ще могат да решават всичко в резултат от новите начини на гласуване. Хората също така имат чувството, че изборът на лица, които да заемат висшите длъжности в Европейския съюз, се основава на най-слабия и най-малък общ знаменател. Това не е, за да се каже нещо против личните качества на г-н Ван Ромпой и баронеса Аштън. Но хората разбират, че процесът не включва демократичен избор.
<P>
Ако искаме да поведем Европейския съюз към благоприятно бъдеще, ние в Парламента трябва да настояваме за повече демокрация, включително в процеса на избиране на хора за заемане на висшите длъжности.
<SPEAKER ID="065" NAME="Rachida Dati" AFFILIATION="PPE">
(FR) Г-н председател, г-жо Малмстрьом, г-жо член на Комисията, госпожи и господа, Европейският съюз се върна към растежа в третото тримесечие на 2009 г., което би могло да ни накара да повярваме, че най-лошото вече е зад гърба ни.
<P>
Обаче остава една тревожна ситуация - опасността от взрив на безработицата - и затова трябва да продължим да бъдем изключително предпазливи. Нещо повече, в доклад от 23 ноември Комисията заявява, че финансовата криза е заличила повече от 4 милиона работни места между второто тримесечие на 2008 г. и средата на 2009 г.
<P>
Днес е жизненоважно на следващия Европейски съвет въпросът за заетостта да бъде обсъден в контекста на Лисабонската стратегия след 2010 г. Последната задължително трябва да включва предприемчиви цели и иновативни мерки.
<P>
Считам, че отсега нататък разискването трябва да се съсредоточи върху адаптирането на Лисабонската стратегия към този объркан период. Нашите сънародници очакват Европа - и това го виждаме всеки ден на практика - да осигури решения на кризата в заетостта. Нека не ги разочароваме.
<P>
Но моите наблюдения и моето разочарование са сходни с тези на моя колега г-н Audy - пред лицето на почти празна зала, пред лицето на изключително тревожна ситуация за нашите европейски съграждани.
<SPEAKER ID="066" NAME="Aldo Patriciello" AFFILIATION="PPE">
(IT) Г-н председател, госпожи и господа, преди всичко искам да благодаря на шведското председателство за големите усилия, които положи през тези месеци, които доведоха, наред с други неща, до приемането на Договора от Лисабон.
<P>
Най-после, след 10 години на институционална безизходица Европейският съюз може да продължи траекторията си на растеж, която беше неочаквано прекъсната преди време, като разшири процедурата на съвместно вземане на решение.
<P>
Съвсем отделно от разискването за качествата на избраните лица, направените през последните дни назначения със сигурност показаха, че процедурите по назначаването са далече от принципите на прозрачност и отговорност към гражданите, които Европейският съюз поддържа. Парламентът трябва да се заеме да осигури своето по-голямо участие в бъдеще в преговорите, които не могат и не бива да се провеждат тайно от държавите в Съвета.
<P>
Накрая, надявам се, че ще можем да приключим 2009 г., като постигнем амбициозно споразумение на конференцията в Копенхаген, където Европейският съюз трябва да говори с един глас, за да изрази своето мнение относно изменението на климата.
<SPEAKER ID="067" NAME="Czesław Adam Siekierski" AFFILIATION="PPE">
(PL) Г-н председател, най-важната работа на шведското председателство беше, повече от всичко, Договорът от Лисабон, който открива нови възможности за Европа. Необходимо е да създадем пътна карта за неговото въвеждане. Запълването на свободните длъжности е само началото. Второ, необходимо е да приемем план за икономическо възстановяване. Не бива да забравяме не само за помощта за банките, но и за помощта за обикновените хора, особено в областта на ограничаване на безработицата. Трето, работим по стратегия за борба с изменението на климата - и това е добре. Решаваме какво трябва да се направи в тази област, но нека не забравяме, че по отношение на финансовата помощ борбата с кризата е на първо място. Четвърто, Програмата от Стокхолм означава безопасна и отворена Европа, Европа на свободи - само тогава тя е обща Европа. Определен вид баланс между тези важни ценности тук е от съществено значение. Накрая, развитието на региона на Балтийско море изисква по-голямо сътрудничество на държавите-членки в региона, като Швеция е направила много в тази област.
<SPEAKER ID="068" NAME="Petru Constantin Luhan" AFFILIATION="PPE">
(RO) Искам най-напред да поздравя шведското председателство за начина, по който проведе подготовката за прехода към Договора от Лисабон. Този приоритет в дневния ред на шведското председателство беше реализиран успешно. Считам, че Съветът през декември трябва да работи за намиране на решения, насочени към преодоляване на двойното предизвикателство, пред което се изправя Европа: икономическата криза и изменението на климата.
<P>
В момента е необходимо да се възстанови доверието във финансовите пазари, като се установи система за наблюдение, предназначена да управлява и предотврати възникването на подобни кризи в бъдеще. По темата за изменението на климата считам, че изготвянето на политика за опазване на околната среда не бива да засяга другите видове политика или разпределението на европейските фондове за политики като регионалното развитие.
<SPEAKER ID="069" NAME="Сесилия Малмстрьом" LANGUAGE="SV">
Г-н председател, ще отговоря на няколко кратки въпроса. Имаше въпрос за Турция. Ние, разбира се, сме доволни, че Турция продължава да поддържа европейската интеграция като най-висша цел. Преговорите с Турция напредват - може би не толкова бързо, колкото бихме желали, но има напредък и се надяваме, че ще можем да стартираме частта за околната среда в края на годината.
<P>
Естествено поддържаме и преговорите между Турция и Кипър и разговорите, които се водят на острова за намиране на решение за разделението му. Засегнатите страни са отговорни за процеса, ООН оказва съдействие, а ЕС, разбира се, го подкрепя. Съвсем наскоро бях в Кипър, за да разговарям с различните страни, участници в проблема, тъй като би било чудесно, ако скоро може да се стигне до решение. Ще има и разискване за разширяването по отношение на Турция и други държави кандидатки днес следобед с министъра на външните работи, Карл Билд, като членовете на Парламента ще имат възможност да задават въпроси по тази и други теми.
<P>
Ще кажа няколко думи за стратегията за Балтийско море. Искам още веднъж да благодаря на Европейския парламент за подкрепата, която оказа на шведското председателство във връзка с този въпрос. Разбира се, тук в Парламента се роди идеята за стратегия за Балтийско море, затова сме много доволни, че тя вече е създадена и действа. Тя ще бъде много важен фактор за разрешаването по проблемите на околната среда в региона, но и за увеличаване на сътрудничеството за просперитет, иновации и сигурност, наред с други неща.
<P>
Европейската служба за външна дейност е една от най-големите и най-важни промени, възникнали в резултат от Договора от Лисабон. На срещата на върха през октомври Европейският съвет одобри обща рамка за Службата. Г-жа Аштън сега ще продължи да работи по тази рамка заедно с Европейския парламент и ще предложи окончателно решение най-късно до април следващата година. Службата за външна дейност, разбира се, ще бъде въведена постепенно и е важно това да стане по един компетентен и конструктивен начин. Европейският парламент ще има възможността да обсъди начина за това.
<P>
Що се отнася до прегледа на бюджета, г-н Färm, напълно споделям Вашето мнение, че сега, когато най-после ще имаме действащ Договор от Лисабон след седмица с нови съвременни основни правила за Европейския съюз, очевидно ни е необходим съвременен бюджет, който може да отговори на предизвикателствата. Надявам се, новата Комисия ще може да внесе такова предложение колкото е възможно по-скоро. Мисля, че председателят Барозу също спомена това вчера във времето за въпроси.
<P>
Сега, осем години след Лаакен, сме на прага на нов договор. Това е исторически момент, начало на нова ера за Европейския съюз. Аз съм много доволна, че шведското председателство можа да играе роля в осъществяването на това. Вече можем да оставим институционалните въпроси зад гърба си до известна степен и да се съсредоточим върху важните политически предизвикателства, за които знаем, че гражданите на Европа - защото всички ние се борим за Европа на гражданите - са загрижени.
<P>
Много от въпросите ще бъдат обсъждани на заседанието на Европейския съвет през декември. По отношение на климата - ключовият въпрос за нашето поколение - заседанието на Европейския съвет ще се провежда по същото време като срещата за климата в Копенхаген. Срещата на върха ще ни даде възможността, когато е необходимо, да хармонизираме нашата позиция на преговорите в Копенхаген.
<P>
По отношение на финансовите въпроси и икономическата криза можем да въведем редица инструменти и да изготвим дългосрочни насоки за това, как да направим Европа отново конкурентна, за да осигурим просперитет и социално сближаване, и по-конкретно да погледнем напред към новата Лисабонска стратегия, която в дългосрочна и средносрочна перспектива може да бъде много полезна за Европа в това отношение.
<P>
Накрая, Програмата от Стокхолм ще донесе безопасност и сигурност за гражданите на Европа и е изключително важно тази програма да бъде реализирана. Всички тези въпроси ще останат след срещата на върха и по всички тях ще ни е необходимо много тясно сътрудничество с Европейския парламент. Министър-председателят Рейнфелд ще бъде тук на заседанието през декември и тогава ще докладва за резултатите от срещата на върха, а също така ще представи и общо резюме на шведското председателство. Много ви благодаря за изключително полезното и конструктивно разискване.
<SPEAKER ID="070" NAME="Маргот Валстрьом" LANGUAGE="EN">
Г-н председател, в същия този ден, когато празнуваме факта, че в следващата Комисия очевидно ще има поне девет жени - а аз го приемам като победа и за нас, които се борихме активно за това - научаваме от новините тази сутрин, че само във Франция 156 жени са били убити миналата година при домашно насилие. Тъй като днес е Международният ден за премахване на насилието срещу жените, това е нещо, което трябва да ни накара да се спрем и да се замислим и, надявам се, също така да действаме в бъдеще на европейско равнище, както и на международно равнище. Може би трябва да повдигнем въпроса и на различните заседания през останалата част от деня.
<P>
Това е важна стъпка напред. Тя също така говори много за процедурата отсега нататък, която следва да бъде по-открита, когато назначаваме членовете на Комисията. Надявам се, че в бъдеще държавите-членки и правителствата ще предлагат и мъж, и жена. Мисля, че това е отлична идея.
<P>
Позволете също така да коментирам назначенията на новия върховен представител и новия председател на Съвета. Г-жа Катрин Аштън беше предложена на Комисията с пълното доверие на правителството на Обединеното кралство. За нея всъщност беше гласувано тук, в Парламента, преди една година с много голямо мнозинство - с 538 гласа, ако не се лъжа. Както сме чували от неколцина от вас, тя е работила в тясна връзка с Парламента и винаги се е стремяла към участие на Парламента по различни въпроси. Назначена е единодушно от 27 държавни и правителствени ръководители, така че считам, че притежава пълната легитимност да извършва работата си и да спечели уважението на чуждестранните партньори на Европейския съюз. Хареса ми метафората, представена тук, че вместо някой, който ще спира движението или червен светофар, ще имате безпроблемен оператор, някой, който всъщност ще помага на движението или за вземане на решения по демократичен и добър начин в Европейския съюз. Познавам я като много добра колега и бих казала също, че тя е убедена европейка. Това наистина е важна отправна точка.
<P>
В разискването вече бяха направени уместни коментари. Считам, че беше плодотворно и конструктивно обсъждане и благодаря на всички за участието. Позволете също да коментирам прекия въпрос на Göran Färm относно прегледа на бюджета. Мога само да повторя онова, което председателят на Комисията ви е казал, че това ще бъде предадено на новата Комисия. Това е така, първо, защото новият Договор от Лисабон ще съдържа разпоредби, които изискват нова институционална подредба, така че ще има и добра основа за решения по бюджета. Второ, новата Комисия ще трябва да вземе решение по политическите приоритети и след това да сложи парите там, където са необходими, за да може всъщност бюджетът да съпътства политическите приоритети. Бих казала, че това е важна иновация и възможност за следващата Комисия. Ще бъде предадена на Сесилия Малмстрьом с най-добри пожелания от всички нас. Това, което Комисията може да каже, е, че предложение за преразглеждане на бюджета ще бъде направено в началото на следващата година и ще бъде непосредствена задача за следващата Комисия.
<P>
Искам да коментирам едно нещо във връзка с Програмата от Стокхолм. Приемането й съвпада с влизането в сила на Договора от Лисабон, когато Европейският парламент ще играе ключова роля в разработването на тези политики. Това отново ще увеличи демократичната легитимност на важните решения, които ще се вземат по отношение на правосъдието и вътрешните работи. Това е добра новина за европейските граждани, а също и за всички институции на ЕС.
<P>
Относно изменението на климата, чувам, че има общо виждане тук за активната роля, която Европейският съюз следва да играе в Копенхаген и отсега нататък.
<P>
И така, благодаря ви отново за разискването. С новия Договор от Лисабон вече имаме текст, който ще ни помогне да работим по всички важни въпроси, които бяха повдигнати тук - изменението на климата, борбата с финансовата криза и нейните социални и други ефекти - и, разбира се, да осигурим, че ще имаме демократичен Европейски съюз в бъдеще.
<SPEAKER ID="071" NAME="Председател">
С това разискването приключи.
<P>
Писмени изявления (член 149)
<SPEAKER ID="999" NAME="João Ferreira  " LANGUAGE="PT">
Предстоящият Европейски съвет е предназначен да постави основите за бъдещето на Лисабонската стратегия за растеж и работни места. Той ще направи това по време, когато безработицата в Европа достига исторически нива и икономиката е в рецесия, пропадаща в дълбока криза. След осем години трябва да преклоним глава пред реалността: заявените цели се провалиха напълно. Причините за провала се крият в онова, което скоро се появи като истинския дневен ред на стратегията: дерегулация на трудовите правоотношения и съответната девалвация на труда, атака срещу социалните права, премахване на важни обществени услуги, приватизация и либерализация на ключови сектори от икономиката и налагане на върховенството на пазара във все повече области на обществения живот. Работещите и хората имат всички основания да се надяват на радикално отдалечаване от този дневен ред: смяна на посоката, чието осъществяване е от жизнено значение. Наред с други неща, една такава смяна изисква: признаване на образованието като право, а не като услуга или просто друг сектор от пазара; демократизация на достъпа до знания и култура; ценене на труда и правата на работещите; защита на производствените сектори и на микро-, малките и средните предприятия; качествени обществени услуги за всички и по-справедливо разпределение на богатството.
<SPEAKER ID="072" NAME="András Gyürk" LANGUAGE="HU">
Г-н председател, госпожи и господа, на предстоящото заседание на Европейския съвет се очаква държавите-членки да се споразумеят по главните основни принципи, представени на конференцията за климата в Копенхаген. Считам, че е важно въпросът за енергийната ефективност да не бъде изместен от квотите за емисии и финансовата подкрепа, предоставяна на развиващите се страни. С други думи, Европейският съюз като че забравя за тази лесно постижима награда. Причината това да е особено вредно е, че в някои региони на Европа можем да намалим нивата на емисиите по-евтино, като подобрим енергийната ефективност, отколкото чрез някакво друго решение. От горното могат да се направят две заключения. Първо, Европейският съюз трябва да се погрижи да осигури глобално сближаване на стандартите за енергийна ефективност с приемането на нова схема за опазване на климата. Второ, субсидиите за енергийна ефективност трябва да получат по-важна роля в бъдещия дългосрочен бюджет на ЕС, като се обърне особено внимание на програмите за реконструкция на сградите в бившите социалистически страни. Това се дължи на факта, че в тази област е възможно да бъдат постигнати забележителни икономии с относително скромни финансови разходи.
<SPEAKER ID="073" NAME="Marian-Jean Marinescu  " LANGUAGE="RO">
Ключовата тема на Програмата от Стокхолм е "изграждане на Европа на гражданите". За мен това означава, че считано от този момент европейските институции наред с държавите-членки трябва да осъществят напредък за премахване на границите вътре в ЕС, тъй като гражданите продължават да са изправени пред административни и правни пречки, които не им позволяват да упражняват правото си да живеят и работят в държава-членка по свой избор. Ето защо Програмата от Стокхолм трябва да направи така, че ключовата тема да стане реалност и да предложи ясно определени инструменти за улесняване на достъпа до пазара на труда на Общността за всички работници в ЕС, което е основен символ на европейското гражданство.
<P>
Освен това сегашната икономическа криза подчерта още повече необходимостта да се подкрепи пълното упражняване на правото на свободно движение. Подобряването на мобилността в рамките на ЕС в обща зона на свобода, права и задължения води до консолидиране на шенгенската зона и като резултат от това до необходимостта от интегриране на останалите държави-членки колкото е възможно по-скоро. Това включва и добро управление на външните граници на ЕС, което трябва да се извършва колкото е възможно по-последователно.
<SPEAKER ID="074" NAME="Sirpa Pietikäinen  " LANGUAGE="FI">
Г-н председател, госпожи и господа, искам да благодаря на шведското председателство за работата му по изготвяне на новата работна програма в областта на правосъдието и вътрешните работи.
<P>
Благодарение на Програмата от Стокхолм Европейският съюз ще може да подобри ежедневното съществуване на всички граждани на ЕС. Сигурността, благополучието и равенството са резултат от последователното придържане към принципите на правовата държава, солидарност и липса на дискриминация в различни области на политиката и при изготвянето на законодателството.
<P>
Искам да видя да се обръща много повече внимание на ежедневното съществуване на имигрантите, малцинствата и на онези, които по една или друга причина се сблъскват с дискриминация. Това не са само странични явления: според едно ново проучване на Евробарометър един от всеки шестима европейци заявява, че е бил дискриминиран през последните пет години.
<P>
Във връзка с това искам да подчертая значението на директивата, която сега се обсъжда от Съвета относно забраната на дискриминацията в предлагането на стоки и услуги. За съжаление, напредъкът по директивата в Съвета е много бавен и тя среща значителна опозиция от страна на някои държави-членки. Ценностната основа на Европейския съюз е изградена около спазването на принципите на правата на човека и равенството. Тези принципи трябва също така да бъдат реализирани изцяло на равнището на общоевропейското законодателство.
<P>
(Заседанието се прекъсва в 11,40 ч.)
<P>
(От 11,45 ч. до 12,05 ч. членовете на Парламента се събират за връчването на наградата LUX)
<P>
(Заседанието се възобновява в 12,05 ч.)
