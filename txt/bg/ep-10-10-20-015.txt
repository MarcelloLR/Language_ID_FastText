<CHAPTER ID="015">
Посочване на държавата на произход за някои продукти, внасяни от трети държави (разискване)
<SPEAKER ID="753" NAME="Председател">
Следващата точка е докладът на Cristiana Muscardini, от името на комисията по международна търговия, относно предложението за регламент на Европейския парламент и на Съвета относно обозначаването на страната на произход на определени продукти, внасяни от трети държави - C7-0048/2010 -.
<SPEAKER ID="754" NAME="Cristiana Muscardini" LANGUAGE="IT">
Г-жо председател, г-н член на Комисията, госпожи и господа, от доста време много от основните икономически и търговски партньори на Европейския съюз прилагат вътрешни правила, които налагат обозначаването на държавата на произход за стоките, внасяни от чужбина.
<P>
През 2005 г. Европейската комисия предложи регламент, целящ изравняване на условията за Европейския съюз и за тези държави чрез изискването определени промишлени стоки, внасяни в Европейския съюз да бъдат с обозначен произход. Този регламент ще компенсира съществуващия дисбаланс, от който са потърпевши европейските потребители, които, сравнени с гражданите на държавите извън ЕС, нямат правото да избират това, което купуват, при пълна осведоменост за произхода на стоката. Следователно компрометирано е основното право на свобода на избор.
<P>
Регламентът компенсира неизгодното положение за гражданите на ЕС и отново предлага легитимното право на реципрочност. Това е регламент, който много потребителски асоциации искат и който се подкрепя от много стопански сдружения. Производството в Европа никога няма да може да се възстанови, ако нашите производители не получат същите гаранции, като тези в други държави, където вече е в сила регламент за обозначаване на произхода на продуктите.
<P>
Европейските производители - които наистина трябва да съблюдават много задължения, наложени от Европейския съюз, за да се гарантира качеството на продукта и безопасността на потребителя и които, за да изнасят, са длъжни да идентифицират продуктите си с обозначение за произход - страдат от нечестната конкуренция от страна на производители от трети държави, които могат да изнасят своите стоки в Европа, прикривайки произхода.
<P>
Днес европейските малки и средни предприятия, в чиято полза беше одобрена резолюция през предходния законодателен мандат на 5 февруари 2009 г., в която се разглеждат проблемите, срещани при даването възможност на тези предприятия да извършват международна дейност, продължават да се натъкват на трудности, защото са потърпевши от нелоялната конкуренция на тези, непринадлежащи към ЕС производители, които могат да изнасят в Европа стоки с необозначен произход, а на европейските потребители е отказано правото на информиран избор.
<P>
За да бъде свободният пазар наистина свободен, той трябва да се основава на лоялна конкуренция и да бъде изграден върху ясни, споделени и приложими правила. Ето защо одобряването на този регламент най-накрая ще премахне дефицита на демокрация и нелоялната конкуренция, които все още съществуват в Европа и са в ущърб преди всичко на потребителите.
<P>
Регламентът е одобрен от комисията по международна търговия на Европейския парламент с голямо мнозинство от 19 гласа "за" и 3 гласа "против". Европейският парламент вече изрази своята подкрепа по време на предходния законодателен мандат в писмена декларация, гласувана с пълно мнозинство, и през настоящия мандат чрез гласуване на резолюция, която получи 529 гласа "за" от общо 593 гласували. Наистина е изненадващо, че днес някои колеги, които са подписали декларацията и са гласували в подкрепа на резолюцията през ноември 2009 г., са внесли изменение, целящо да отхвърли регламента.
<P>
Напълно спокойно мога да кажа, че тези, които са против предложението, не желаят да дадат на европейските граждани същите права, каквито имат китайските граждани.
<SPEAKER ID="755" NAME="Карел де Гухт" LANGUAGE="EN">
Г-жо председател, уважаеми колеги, днес ние обсъждаме законодателно предложение, което Комисията внесе през 2005 г., относно обозначаването на държавата на произход на определени стоки, внасяни от трети държави - регламента "произведено в".
<P>
Аз бих искал да благодаря на докладчика, г-жа Muscardini, за нейната отдаденост в подкрепата на нашето предложение и за упоритата й работа. Пожелавам й много успех в придвижването на регламента напред в законодателния процес.
<P>
2005 г. беше далеч преди влизането в сила на Договора от Лисабон и следователно далеч преди Парламентът да получи равни законодателни права по отношение на търговската политика, но липсата на законодателни права не спря Европейския парламент два пъти да изрази своята подкрепа за това предложение. Въпреки нашите последователни усилия не беше постигнат напредък по отношение на приемането в Съвета.
<P>
Сега, когато Договорът от Лисабон е в сила, аз съм доволен, че Европейският парламент може да изиграе изцяло своята роля по отношение на това предложение. Казвам това, защото ЕС трябва да приеме законодателство относно обозначаването на произхода на определени стоки, внасяни от трети държави. Днес ЕС не изисква обозначаване на произхода: стоките могат да носят маркировка за произход при условие че това не подвежда потребителя, съгласно Директивата на ЕО относно нелоялните търговски практики от 2005 г.
<P>
Целта на нашето предложение е да се въведе задължително обозначаване на произхода на определени вносни стоки и да се създадат ясни правила как се установява произход. Целите на нашето предложение са ясни - да се даде възможност на потребителите да познават произхода на стоките и да се гарантира прозрачност съгласно единствен стандарт, чрез който се определя произходът. Разбира се, информацията относно произхода не обхваща всичко, което потребителят би могъл да поиска да знае за конкретния продукт, но има предимството, че е полезна и ясна.
<P>
Второ, ако са по-добре информирани, потребителите ще бъдат свободни да решават какво да купят според своите предпочитания. Между другото, нашето предложение може да допринесе също и за намаляването на случаите на измамна или подвеждаща маркировка за произход. То е ограничено по обхват, като е приложимо за стоки като кожа, текстил, обувки и продукти от стъкло, и няма да се прилага в сектори като електроника, информационно и комуникационно оборудване, химически продукти, машини, автомобили и т.н.
<P>
Сред обхванатите категории продукти има такива, за които информацията относно произхода е особено важна: тези, които са предназначени за крайния потребител. Едно от измененията, приети от комисията по международна търговия, ясно се отнася за това условие, което аз намирам за положително. Разбира се, ние трябва да гарантираме последователност на тези принципи - именно "стоки за крайни потребители" - и действителните продукти, които в крайна сметка ще бъдат обхванати от регламента, както са посочени в приложението към него.
<P>
Аз няма да отрека, че обозначаването на произхода е свързано с разходи за търговците и износителите за ЕС. Разходът очевидно ще зависи от производствения процес и правилата за техническа маркировка. Ето защо е важно да запазим тези разходи минимални. Комисията ще бъде отговорна за изготвянето на проекти на правила относно задължителните параметри на обозначението и ще обърне голямо внимание на минимизирането на разходите, като разчита на международните практики в консултация с държавите-членки и с всички засегнати промишлени отрасли и търговци.
<P>
Ако поставим това предложение в по-широк контекст, други големи търговски партньори - като САЩ, Канада, Япония и Китай - отдавна имат такива действащи схеми. Следователно ние сме способни да извлечем полезни поуки от опита на други.
<P>
В заключение аз подчертавам решимостта на Комисията да работи в близко сътрудничество с Парламента за приемането на това предложение и да постигне ефективна, прецизна и рентабилна схема за обозначаване на произхода.
<SPEAKER ID="756" NAME="Christofer Fjellner" LANGUAGE="SV">
Задължителното обозначаване на произхода или използването на думите "произведено в" означава, че стоките, внасяни в Европа от държави извън ЕС, трябва да имат етикети, на които е отбелязана държавата на произход. По мое мнение, това е предложение, което принадлежи на миналия век, когато нещо, произведено например в Швеция, също се състоеше от части, произхождащи само от Швеция. В това предложение обаче изглежда, че са пренебрегнати световната търговия, глобализацията и глобалните вериги на доставки.
<P>
Един от любимите ми примери е ризата, която нося. Тя е направена от египетски памук, изтъкан на плат в Италия. Моделът е изготвен в Хонг Конг и накрая е ушита в Китай. Аз мисля, че много по-добро описание от "произведено в Китай", каквото ризата вероятно би носила съгласно този регламент, би било "произведено в света", за да цитирам Паскал Лами, бивш член на Комисията и настоящ генерален директор на Организацията за световна търговия. Така изглежда светът днес.
<P>
Това не е предложение, което осигурява по-добра информация. Аз мисля, че, напротив, това предложение създава нови бариери пред търговията и я прави по-трудна и вероятно дори е протекционистко. Именно поради това такъв вид регламенти са забранени в ЕС. Относно вътрешния пазар, не е позволено в Швеция например да се изисква стоките, внесени от Германия, да имат етикет с информация за произхода. Вярно е, че много от нашите търговски партньори, Съединените американски щати например, имат подобни регламенти. Съединените американски щати са въвели такава разпоредба през 1930 г., но това, разбира се, не е нещо, на което трябва да подражаваме. Ние всички знаем, че тридесетте години на ХХ в. са били едно от най-мрачните десетилетия в историята на световната търговия. Вместо да въвеждаме регламент за търговия от миналия век и да създаваме нови бариери и пречки пред световната търговия, аз мисля, че трябва да направим обратното. За да се измъкнем от рецесията, трябва да подпомагаме търговията. Моето послание към Комисията следователно е: преработете предложението и го направете както трябва! Утре аз ще гласувам против предложението и съм сигурен, че няколко мои колеги ще последват примера ми.
<SPEAKER ID="757" NAME="Kader Arif" LANGUAGE="FR">
Г-жо председател, г-н член на Комисията, госпожи и господа, винаги е удоволствие за мен да говоря след г-н Fjellner, тъй като винаги съм сигурен, че няма да съм съгласен с него.
<P>
Първо, бих искал да благодаря на нашия докладчик, както и на всички докладчици в сянка, и по-конкретно на моя приятел, г-н Susta, за тяхната отлична работа и добро сътрудничество по този текст, който най-накрая ще направи възможно въвеждането на система за задължително отбелязване на произхода на определени продукти, внасяни в Европа. Бих искал да благодаря и на Вас, г-н член на Комисията, за Вашата ангажираност.
<P>
Нашето гласуване утре фактически ще бъде първият етап от въвеждането на този регламент, който датира от 2005 г. и който Европейският парламент винаги е подкрепял и за който е призовавал. Обозначаването на произхода е важна стъпка към прозрачност и информация, които ние постоянно трябва да усъвършенстваме в полза на европейските граждани.
<P>
Наистина европейските потребители с право искат да знаят какво купуват, откъде идват продуктите и при какви условия са произведени. Следователно те изискват да могат да потребяват по по-информиран и следователно по-отговорен начин.
<P>
С този нов регламент ние отговаряме на това изискване, защото нашите граждани ще бъдат по-добре информирани, по-конкретно, за социалните условия и условията на околната среда, при които са произведени купуваните от тях стоки. Обратно на това, което някои хора искат да мислят, потребителят е и гражданин, който е съгласен да плаща повече за качествена европейска продукция, защото това законодателство е от основно значение и за европейските дружества, чиято продукция се свързва с репутация за високо качество и високи производствени стандарти.
<P>
За тези дружествата, които са избрали да поддържат производство, което защитава ноу-хау и заетостта в Европа, този регламент ще възвърне равните условия на конкуренция с нашите търговски партньори от трети държави. Текстът, който комисията по международна търговия гласува, е балансиран, поради което призовавам членовете на Парламента по време на гласуването на утрешното пленарно заседание да не поставят под въпрос този баланс и да подкрепят текста, като преобладаващо гласуват в негова подкрепа.
<SPEAKER ID="758" NAME="Niccolò Rinaldi" LANGUAGE="IT">
Г-жо председател, г-н член на Комисията, госпожи и господа. Г-жо председател, ако посетите Понте Риалто във Венеция - може би заедно с члена на Комисията Де Гухт - и искате да си купите чифт обувки, рекламирани като италиански, вратовръзка, традиционна маска или стъкло от Мурано, има вероятност да бъдете измамени, осъзнавайки, че продуктът въобще не е произведен в Италия, а в някоя азиатска държава.
<P>
Считам, че предлаганият регламент, който сега обсъждаме, започва да вкарва известен ред на по-объркания от всякога световен пазар. Той има за цел да защити потребителя - включително Вас, г-жо председател и г-н член на Комисията Де Гухт, ако отидете да пазарувате на венецианския Понте Риалто или някъде другаде - както и европейската промишленост, която все още не е преместена извън Европа (докато тези, които изнасят, ще бъдат наказани от този регламент). Преди всичко той ще коригира асиметрията на търговските пазари, където Европа е единствената обширна територия, която няма регламент за задължително обозначаване на произхода.
<P>
Това не е протекционистко предложение; фактически аз го намирам за много балансирано. То се отнася само за ограничен брой продукти, за крайните продукти, предназначени за потребителя и - що се отнася до моята група - то е петгодишен пилотен проект, защото ние трябва да подкрепим изменението с ограничителна клауза за валидност. Освен това ние в комисията въведохме - чрез предложено лично от мен изменение - условие, с което се има за цел да се избегне всяка излишна бюрократична тежест, която би навредила на предприятията.
<P>
Ако гласуването утре е задоволително, то ще означава, че първият етап е спечелен, но това няма да е окончателна победа. След това ще се нуждаем от пълната подкрепа на Европейската комисия в нашата работа с Европейския съвет. Комисията вече има много предложения и е сътрудничи в голяма степен, за което сме благодарни, и това е причината, заради която трябва да продължим да работим заедно. Сигурен съм, че след пет години ще бъдем доволни от получения резултат.
<SPEAKER ID="759" NAME="Malika Benarab-Attou" LANGUAGE="FR">
Г-жо председател, госпожи и господа, аз бих искала да благодаря на докладчика за добрата работа. Ние трябва да бъдем по-добре информирани относно обозначението на произхода на продуктите, които купуваме. Правото на ЕС предвижда също и наказателни мерки в случай на нарушение...
<P>
Съжалявам, има проблем. Ще се изкажа по-късно.
<P>
(Ораторът прекъсва и в последствие продължава по покана на председателя)
<P>
Ние трябва да бъдем по-добре информирани относно обозначението на произхода на продуктите, които купуваме. Правото на Общността предвижда също и наказателни мерки в случай на нарушение и на подвеждане на потребителите по отношение на произхода. Съдът на Европейския...
<P>
Не, не работи. Съжалявам.
<P>
(Ораторът отново прекъсва изказването си)
<SPEAKER ID="760" NAME="Jan Zahradil" LANGUAGE="CS">
Разбирам, защо е внесено предложението, но не съм съгласен с причините за внасянето му. Аз мисля, че настоящият глобализиран свят почти не позволява да се определи държава на произход; в края на краищата гаранцията за качество на един или друг продукт е далеч по-важна, отколкото неговата търговска марка или държава на произход. Трябва да отбележим също, че това предложение не третира закрилата на търговските марки или предупредителните етикети и не може да бъде от помощ при закрилата на търговските марки или предупредителните етикети. Фактът, че то ще доведе до повишаване на специфичните разходи за продукта и следователно, може би, до повишаването на неговата цена, вече беше споменат тук от г-н члена на Комисията. И накрая, фактът, че предложението засяга само определени продукти - който беше споменат няколко пъти - би могъл да се опише дори като нещо като дискриминация, основана на продукти или географска дискриминация.
<P>
Ето защо аз бих отстоявал в това отношение да се придържаме към доброволното етикетиране, защото в крайна сметка там, където потребителите намират достатъчно добавена стойност в такива етикети, повечето от производителите от ЕС вече доброволно ги използват. Европейският съюз много често е критикуван за свръхрегулиране, за приемането на твърде много закони, които товарят икономическата среда. Ето защо изисквам поне в този случай да не допринасяме за създаване на допълнителни тежести в правната и икономическата среда в Европейския съюз.
<SPEAKER ID="761" NAME="Helmut Scholz" LANGUAGE="DE">
Г-жо председател, г-н член на Комисията, аз също искам да благодаря на г-жа Muscardini за работата й по този доклад и на докладчиците в сянка за конструктивното им сътрудничество.
<P>
Моята група приветства подхода за осигуряване на повече прозрачност за потребителите във връзка с произхода на продуктите и подкрепя пътната карта, както г-н Rinaldi я описа, като етапна победа. В действителност ние бихме предпочели допълнителната информация да стане видима, като информацията за екологичните "отпечатъци" от продукта, за това дали се спазват правата на работниците в производствения процес или за дяловото разпределение на печалбата между производители и работници. В същото време ние не считаме, че този разширен списък с желания принадлежи към регламент относно обозначаването на държавата на произход, тъй като самото име на държавата на произход не предоставя надеждна информация в това отношение. Нека разгледаме примера с Индия, където детският труд е забранен. Въпреки че между дружествата там има "черни овце", преобладаващото мнозинство действително спазва закона. Следователно в европейски регламент трябва да се вземе предвид факта, че нито конкурентите, нито националистите могат да извлекат името на цяла държава и нейните продукти от калта.
<P>
Ние се застъпваме за разработването на системи за сертифициране. Етикетите на лоялната търговия представляват модел за подражание и следва да се доразвият с подкрепата на ЕС. Ако допълнително вземем предвид нисковъглеродните производствени методи и хуманните условия на труд това ще ни даде възможност да включим съвременни предизвикателства. Аз призовавам Комисията да предприеме стъпки за инициирането на допълнителен регламент в тази насока.
<P>
Позволете ми да добавя още една мисъл. Последователното въвеждане на условието "произведено в" също има роля в решаването на сложни политически конфликти; например безпрепятствено навлизане на пазара на ЕС на продукти "произведени в Палестина", които ще дадат шанс за автономно икономическо развитие на Палестина.
<SPEAKER ID="762" NAME="Claudio Morganti">
от името на групата EFD. - (IT) Г-жо председател, госпожи и господа, Европейският парламент утре ще гласува обозначаването на произхода на стоките, въз основа на което - според внесените изменения - обозначаването на произхода ще бъде прилагано за стоки за крайно потребление и стоки за крайния потребител.
<P>
Последната дефиниция би могла да причини сериозна верижна реакция, защото не включва полуготови и междинни продукти, които - когато са произведени в държави извън ЕС - с окончателна и може би незначителна окончателна обработка след пристигането си в Европа, биха могли да се пласират като стоки, произведени в държава-членка. По този начин потребителят няма да бъде напълно информиран за действителния произход на продукта, докато големите промишлени отрасли ще бъдат стимулирани да се преместят в държави извън ЕС и така да увеличават печалбите си многократно единствено в свой интерес, довеждайки нашите промишлени райони до обедняване.
<P>
По тези причини ние внесохме някои изменения с цел разширяването на тази дефиниция, така че да обхване и полуготовите и междинни продукти, внасяни от трети държави, в духа на италианския закон Регуцони, който напълно уважава правата на потребителите. Колеги, това наистина е последният шанс, който имаме, да защитим производствения сектор в Италия и в цяла Европа, който е един от основните двигатели на икономиката за разлика от няколкото промишлени гиганти, които обслужват собствените си интереси, а не добруването на цялата общност.
<P>
Ограничаването на бясното преместване, фалшификатите и експлоатацията на труда трябва да продължи да бъде една от целите на Европейския парламент. Ако утре гласуваме за регламента такъв какъвто е, ние ще отхвърлим голяма възможност заедно с нашите усилия и преди всичко тези на милиони работници в малки и средни предприятия, които ще се почувстват предадени, заедно с всички потребители, които ни се довериха да направим отговорен избор. Битката, която водим, не е срещу никого, а е за труда, бизнеса, нашите работници и всички европейски граждани.
<SPEAKER ID="763" NAME="Diane Dodds" AFFILIATION="NI">
(EN) Г-жо председател, ние живеем в предизвикателни икономически времена и много малки предприятия изпитват затруднения заради бюрокрацията на ЕС и свързаните с нея разходи. Считам, че преди всичко Парламентът и Комисията трябва да търсят начини да облекчат финансовата тежест на бюрокрацията и ние настояваме именно за това.
<P>
По отношение на това предложение, ние трябва да постигнем баланс между отварянето на пазарите за европейските продукти и гарантирането на качеството и безопасността на вносните продукти. Трябва да кажа обаче, че аз наистина виждам основание за обозначаване на произхода от трети държави върху етикетите, когато става дума за хранителни продукти. Знам, че те не са обхванати от това предложение, но много от земеделските стопани в Северна Ирландия се чувстват предадени, когато работят упорито, за да изпълнят изискванията на Европа, а след това трябва да се конкурират с тези, от които не се изисква спазването на същите стандарти.
<P>
Надявам се, че г-н членът на Комисията ще си отбележи, че онези от нас, които представляват селски и селскостопански общности не са забравили възобновяването на разговорите с държавите от Меркосур и ние се надяваме, че той не е готов да пожертва нашата селскостопанска промишленост заради разрастването на пазарите. Парламентът обичайно стига твърде далеч в законодателството и аз се страхувам, че точно това се случва и в конкретния случай.
<SPEAKER ID="764" NAME="Elisabeth Köstinger" AFFILIATION="PPE">
(DE) Г-жо председател, на първо място, бих искала да благодаря на г-жа Muscardini за нейната упорита работа, особено по отношение на спорните въпроси, някои от които вече бяха обсъждани. Аз съм убедена, че на европейските потребители трябва да им бъде разяснена тази тема. Аз също съм на мнение, че нашата цел е да защитим гражданите на Европа от опасните и вредни за здравето продукти. Крайните потребители трябва да знаят какви суровини се използват, как се добиват, къде и как се преработват и какви социални и производствени стандарти се прилагат в съответните държави. Целта е ясна, но ние се нуждаем от яснота относно това, как възнамеряваме да я постигнем. За съжаление, настоящият вариант на разпоредбата "произведено в" не ни казва нищо за действителния произход на конкретна стока.
<P>
Бих искала да илюстрирам това с пример: Узбекистан е третият по големина износител на памук в света. Деветдесет процента от реколтата се бере ръчно, като се използва предимно детски труд. Събраният памук след това се транспортира във Виетнам, където се обработва. Съгласно настоящото предложение на Комисията, текстилът, внасян в ЕС от Виетнам, трябва да носи етикет "Произведено във Виетнам", но какво става с прозрачността за европейския потребител? Никой не знае откъде идва материалът и как е получен. Нивото на информация е съвсем недостатъчно.
<P>
Европейският потребителски център в Австрия публикува актуален анализ, който показва, че водещите и най-прочути текстилни предприятия в света не могат да гарантират, че не се влагат суровини от спонсорирани от държавата дружества, за чието производство се използва детски труд. Разпоредба "Произведено в" от този вид, която изключва суровините от производствения процес, очевидно не преценява добре изискванията на европейските крайни потребители. Аз съм за повече истина в етикетите на продуктите и затова се противопоставям на това предложение на Комисията.
<SPEAKER ID="765" NAME="Gianluca Susta" AFFILIATION="S&amp;D">
(IT) Г-жо председател, г-н член на Комисията, госпожи и господа, аз искам да благодаря на докладчика, г-жа Muscardini, и на всички докладчици в сянка, с които съм работил по този проблем, който е изключително важен за нас. Надявам се, че утре Европейският парламент ще даде същата силна подкрепа на законодателната резолюция, каквато даде през юли 2006 г., с писмената декларация от 2008 г. и с гласуването за резолюцията от 2009 г.
<P>
Ние се подготвяме да приемем мярка, която следва да защити потребителите, като ги информира за произхода на продуктите с по-обща цел, което отново изравнява възможностите в международната търговия и осигурява реципрочност между Европейския съюз и неговите основни конкуренти. Тя не добавя разходи за предприятия в трети държави, които вече са задължени да обозначават продуктите си във всички техни конкурентни държави в света и в много други. Тя не създава и тежести за европейската система за дистрибуция, което непряко, без разходи за сметка на публичните финанси, благоприятства завръщането в Европа на важни производства, забавя преместването на предприятия и също допринася за борбата срещу фалшифицирането.
<P>
Тя е съчетание от много очевидни предимства, което не бива да бъде спирано чрез призив за евентуални нови мерки, защото във връзка с това случаят наистина е, че най-доброто е враг на доброто. Ние трябва да доведем до край процеса, който започна преди седем години, като покажем нашата загриженост за интересите на нашите предприятия - преди всичко в това време на криза и безработица - но също и за възможността за търговска система, регулирана така, че да осигури реципрочност, защита на потребителите и вярна информация, която би могла да бъде допълнително развита по отношение на проследимостта.
<P>
Ако тази мярка не бъде подкрепена чрез гласуването в Парламента, ще бъде неприятно. Аз искам да благодаря на Европейската комисия още веднъж и на всички, които желаят да подкрепят мярката, защото тя е полезна за европейските граждани и за световната търговия.
<SPEAKER ID="766" NAME="Malika Benarab-Attou" AFFILIATION="Verts/ALE">
(FR) Г-жо председател, моите извинения, госпожи и господа, искам да благодаря на докладчика за добрата работа, която свърши. Ние трябва да бъдем по-добре информирани за обозначаването на произхода на продуктите, които купуваме. Правото на ЕС също предвижда санкции в случай на нарушение и подвеждане на потребителите относно произхода.
<P>
Европейският съд постанови, че Комисията...
<P>
Не, съжалявам, има проблем, аз ще го отразя в протокола.
<P>
(Ораторът прекъсва)
<SPEAKER ID="767" NAME="Jacky Hénin" AFFILIATION="GUE/NGL">
(FR) Г-жо председател, чудото на свободната търговия и на свободната и недеформирана конкуренция означава, че потребител, който купува нож с етикет Лагиол в Авирон - неговият район на произход, има 90% шанс острието да е с лошо качество, произведено в Китай или Пакистан - един от многото примери. Това е истинска измама с етикети.
<P>
Ако наистина искаме да защитим и развиваме заетостта в промишлеността в Европейския съюз, ако искаме да избегнем подвеждането на европейските потребители и да опазим тяхното здраве, ако искаме да разширим социалното и свързаното с опазване на околната среда право на нашите общества, има неотложна необходимост да направим задължително обозначаването на произхода на промишлените стоки, дори ако това означава посягане на ултралибералните основополагащи догми на Европа. Обозначаването трябва да е сериозно, а не форма на заблуда, която води до представяне на продукт като "произведен в Европа", когато фактически той не е нищо повече от сглобяване на части от целия свят само с етикет, че е "произведен в Европа".
<P>
Митническите служби и министерствата на правосъдието на държавите-членки следователно трябва да разполагат с всички средства за контрол и правоприлагане, за да се прилага строго законодателство относно обозначаването на произхода и държавата на произход.
<SPEAKER ID="768" NAME="Jaroslav Paška" AFFILIATION="EFD">
(SK) Благодарение на политиката за свободна търговия нашите граждани могат да купуват продукти, произведени в целия свят. В повечето случаи обаче те няма как да знаят от къде произхождат материалите, от които са направени, и какви производствени процеси е използвал производителят за производството им.
<P>
В същото време максималното количество информация, която даден потребител може да има за определен продукт, е основна предпоставка за правилно решение при избор на продукти. До днес нашите европейски граждани нямат право на елементарна информация относно продуктите, с каквато обичайно разполагат не само гражданите на САЩ от 1930 г., но в наши дни и населението на Китай, Япония, Канада, Индия, Мексико и други държави.
<P>
Ето защо аз считам, че е време Европейският съюз да приеме регламент, който да защитава европейския потребител, независимо от конкретните интереси на големи дистрибуторски вериги или интересите на определени групи, и да изисква от доставчиците да предоставят нужната информация за произхода на стоки, внесени от трети държави. По този начин на нашите потребители ще бъде осигурен важен източник на информация, когато избират определена стока, а в същото време производителите от трети държави няма по никакъв начин да бъдат сериозно засегнати, защото те отдавна обозначават произхода за продукцията си за други държави.
<P>
Въпреки това ще е важно да се мисли за механизмите за еднакво прилагане на санкции и глоби за нарушаването на това законодателство от която и да било държава-членка, за да се предотвратят опитите на производителите да търсят място, което не е добре защитено със санкции, от където да навлязат на общия пазар на Европейския съюз и да избегнат спазването на нормативната уредба. Изразявам твърдо убеждение, че въвеждането на ефективна система за обозначаване на произхода на продуктите от трети държави ще бъде изключително полезно както за потребителите, така и за производителите, които спазват законодателството.
<SPEAKER ID="769" NAME="Zuzana Roithová" AFFILIATION="PPE">
(CS) Чешките производители на стъкло, текстил и обувки отдавна се обръщат към мен с призив за прозрачност по отношение на произхода на продуктите. Те трябва да се конкурират с имитации с неизвестен произход, които са като паразити на пазара на Европейския съюз. Говорим преди всичко за стоки с ниско качество и често вредни. Освен това информацията за мястото на производство на текстил, обувки, стъкло, бижутерия или фармацевтични продукти не е класифицирана информация, нито представлява проява на протекционизъм или бариера пред свободната търговия, както я наричат либералите. Обратното, свободният пазар и лоялната конкуренция работят добре само ако потребителите могат да вземат добри и свободни решения въз основа на информацията и опита.
<P>
Аз напълно подкрепям докладчика, г-жа Muscardini, и ценя нейния принос за постигането на компромис, който, надявам се, ще ни даде възможност утре да приемем предложението. Разбирам, че особено в северните държави, където традиционните продукти са заменени от вносни, такъв регламент би могъл да се сметне за ненужна бюрокрация. Въпреки това нека сравним приемането на регламента с нашите конкуренти от САЩ, Канада, Япония и Китай, където "произведено в" е задължително. Подобно на предходния оратор, аз искам да кажа, че е необходимо Комисията да предложи поне минимални стандарти за санкции и да гарантира, че правилата ще се спазват последователно в целия Европейски съюз и че износители от трети държави няма да отдават предпочитания на определени държави поради по-ниските санкции. Дължим това на нашите граждани.
<SPEAKER ID="771" NAME="Jörg Leichtfried" AFFILIATION="S&amp;D">
(DE) Г-н председател, г-н член на Комисията, госпожи и господа, по време на неотдавнашно пътуване с делегация на комисията по международна търговия имах удоволствието да посетя няколко производствени центъра в Европа, малки предприятия, които са принудени да работят при много трудни условия: видях превъзходно качество, справедливо заплащане, добри условия за труд и добра работна атмосфера. Това е пряк резултат от нашите традиции и европейския правен ред. Въпреки това има много държави, където не съществуват такива принципи, където работните условия са лоши и където не съществуват гаранции за работниците. Считаме, че в бъдеще европейските потребители трябва да могат поне да разпознават дали продуктът, който купуват, произхожда от държава, където основните принципи не се прилагат. Това е нещо, което ще се изисква в бъдеще благодарение на директивата, която г-жа Muscardini така ефективно подготви. Съответно следва да се съгласим с предложението.
<P>
На онези предприятия, които изнесоха дейността си в чужбина за собствено удобство и за да избегнат бюрокрацията, и които сега се оплакват, бих казал: трябва да вините единствено себе си!
<SPEAKER ID="772" NAME="Antonio Cancian" AFFILIATION="PPE">
(IT) Г-н председател, г-н член на Комисията, госпожи и господа, Европа не може да избяга от това задължение: това е начинът, по който можем и трябва да реагираме. Бих искал да благодаря на г-жа Muscardini за упоритата й работа и на всички други колеги, които работиха по въпроса.
<P>
По отношение на проследимостта на стоките от държави извън Европейския съюз, аз мисля, че е правилно потребителите да знаят източника и произхода на продуктите, за да опазят здравето и свободата си, като това обхване и полуготовите продукти, на които да се обозначава веригата на доставки. По отношение на конкурентоспособността, липсата на подобен регламент подкопава правото на европейските граждани и потребители и препятства правилното функциониране на пазара, който, за да бъде свободен, трябва да има общи и споделени правила без несъответствия или нелоялна конкуренция.
<P>
По отношение на защитата на малките и средните предприятия и техните национални продукти, големите дружества не се нуждаят от такава защита. Наистина, аз мисля, че те изобщо не се нуждаят от нея, като виждам, че обикалят света със своите марки. Освен това ние трябва да насърчаваме производството на специалитети и традиционни деликатеси на своите държави, да пренасочим европейската икономика и да гарантираме зачитане на правата на работниците в социално и производствено отношение и по отношение на опазването на околната среда.
<P>
Г-н председател, г-н член на Комисията, чудя се защо се страхуваме да кажем истината и да се стремим да установим еднакви правила за всички. Трябва да опитаме да не треперим от страх, да използваме обичайната европейска законодателна процедура и да попречим на Съвета винаги да налага волята си. Така че нека се опитаме да направим тази стъпка действителност, като подкрепим въпросния регламент. За останалото, нека изчакаме и видим.
<SPEAKER ID="773" NAME="Sergio Gutiérrez Prieto" AFFILIATION="S&amp;D">
(ES) Г-н председател, регламентът, който обсъждаме днес, е от жизненоважно значение за бъдещето на сектора на приборите за хранене и подобни продукти, които в моя район - родината на Дон Кихот, по-конкретно, Албасете - означават не само оцеляването на над 8 000 работни места, но и част от неговата идентичност и бъдещ ангажимент към занаятчийството като източник на заетост.
<P>
Печатът "произведено в" върху ножовете се изисква от известно време от социални групи като Aprecu, а правителството на Кастилия-Ла Манча се бори за това с единодушната подкрепа на своя регионален парламент.
<P>
Обозначаването на произхода не е интервенционизъм; то е ангажимент към прозрачността в търговските правила и към борбата срещу нелоялната конкуренция. То означава увеличаване на възможността на потребителите да вземат решения, като избират продукт, защото вземат предвид не само окончателната му цена, но и знака за качество на мястото на произход или социалните условия, при които е произведено. Преди всичко то ще означава нова възможност за оптимизъм за много хора, които преживяват труден период, но които днес усещат, че ние не сме безразлични по отношение на подкрепата на по-справедлива търговия, докато в същото време даваме добавена стойност на онези, които освен че произвеждат, правят това, като зачитат социалните права и по-добрите условия на европейските работници.
<P>
Ето защо аз искам да благодаря на докладчика и г-н Menéndez del Valle за проявеното от тях социално съзнание по тази тема, която е толкова важна за моя район.
<SPEAKER ID="774" NAME="Peter Šťastný" AFFILIATION="PPE">
(SK) Първо, бих искал да поздравя г-жа Muscardini за нейния подход към доклада и за упорития труд, който положи за него. Европейският съюз не е нито първият, нито вторият, нито третият, който иска неговите граждани да са информирани за произхода на даден продукт, който купуват за свои потребности или консумация.
<P>
САЩ, Канада, Япония, Индия и много други държави отдавна осигуряват това право на техните граждани. Това е в съответствие с разпоредбите на Световната търговска организация. Така че въпросът е защо все още не сме намерили компромис? Всички ние сме съгласни, че е необходимо гражданите потребители да са информирани. Вярно е също обаче, че обозначаването на държавата на произход, тоест разпоредбата "произведено в", може да е потенциално подвеждащо, защото глобализацията в промишлеността означава, че крайният продукт е съставен от части, изработени в различни държави. Ето защо, ако ние вероятно добавим друг етикет до този с "произведено в", като "обработено в" или "сглобено в", бихме могли по-лесно да постигнем съгласие. Така ще отпадне най-голямото препятствие, което е страхът от предлагане на невярна, непълна или подвеждаща информация.
<P>
В заключение, аз бих искал да изразя надежда, че тук в Европейския парламент, на който Договорът от Лисабон даде по-голяма власт именно в тази област, и водени от докладчика, г-жа Muscardini, ние ще намерим общи решения, които ще помогнат на нашите граждани да правят по-добър и по-важното - по-свободен избор.
<SPEAKER ID="775" NAME="Председател">
Извинявам се, че Ви безпокоя, господине. Следващата точка е изказвания с вдигане на ръка. Има шест такива, така че ще можем да дадем думата на всеки от тях.
<SPEAKER ID="776" NAME="Giovanni Collino" AFFILIATION="PPE">
(IT) Г-н председател, госпожи и господа, всички граждани осъзнаха глобалния мащаб на продължаващата икономическа криза и ние считаме, че те са наясно със значението на приемането на общи правила за избягването на нарушения на пазара и опасно свиване на търговията.
<P>
Европейският съюз призна необходимостта от ясна информация за гражданите относно продуктите, които се разпространяват на тяхна територия, и положените в тази насока усилия, като имат предвид интересите и на държавите-членки, и на гражданите. Макар интересите на първата група да налагат насърчаване на техните ресурси, без да се стига до протекционизъм, за гражданите е важно винаги да знаят произхода на всеки продукт, дори с цената на известно изчакване, докато бъде приложен този режим по отношение на всички категории стоки.
<P>
Ние искаме Европейският съюз да говори с един глас със същата сила като останалите гласове, които изразяват себе си на международните пазари. И така, утре ще подкрепим доклада относно обозначаването на държавата на произход на определени продукти, внасяни от трети държави, и ще приканим Европейския съвет да изпълни своята част от работата, за да приключи по възможно най-добрия начин това законодателно пътешествие, което продължи шест години.
<SPEAKER ID="777" NAME="Mario Pirillo" AFFILIATION="S&amp;D">
(IT) Г-н председател, г-н член на Комисията, госпожи и господа, пет години след предложението за регламент утре ние най-накрая ще гласуваме за задължителното обозначаване на произхода на някои продукти, внасяни от трети държави. През годините Европейският парламент по много поводи потвърждаваше необходимостта от правила, които дават право на потребителите да разполагат с конкретна информация относно произхода на продуктите, като така спомагат за по-осъзнатия избор.
<P>
Нашите продукти често са жертви на противоречиви и подвеждащи маркировки. Този регламент би могъл да допринесе за това европейският бизнес да получи по-големи гаранции и за възстановяването на конкурентоспособността на международно равнище. Надявам се Парламентът да изпрати силен сигнал, като одобри с голямо мнозинство доклада на г-жа Muscardini, на която благодаря, както и на докладчика в сянка, г-н Susta.
<SPEAKER ID="778" NAME="Peter Jahr" AFFILIATION="PPE">
(DE) Г-н председател, в селскостопанския сектор потребителите също имат право на подробна и недвусмислена информация относно произхода на продуктите, продавани в Европейския съюз. По такъв начин можем да им дадем възможност да направят добре информиран избор, да вземат съзнателни решения за покупки.
<P>
Въпреки това дългосрочната цел трябва да бъде нашите високи производствени стандарти и стандарти за сигурност в Европа да се прилагат за вносни продукти, продавани в Европейския съюз. Това не е въпрос на търговски ограничения, а по-скоро обратното, има за цел да установи равни конкурентни условия като решаваща предпоставка за лоялна международна търговия. За съжаление, предложението за резолюция, представено от Комисията, няма да постигне тази цел.
<SPEAKER ID="779" NAME="Sergio Paolo Francesco Silvestris" AFFILIATION="PPE">
(IT) Г-н председател, госпожи и господа, ние ентусиазирано поддържаме този регламент и бихме искали да благодарим на докладчика, г-жа Muscardini, както и на г-н Susta и г-н Rinaldi. Аз също мисля, че тази мярка представлява междинна стъпка. Ние трябва да решим дали е правилно или не, когато купува продукт, потребителят да знае къде е направен. Според нас е правилно. Това е регламент, който работи по посока на прозрачност и защита на правата на потребителите. Точно сега за нас няма голямо значение, ако, за да защитим правата на прозрачност и яснота за потребителите, някои предприятия, които са се преместили, се окажат по някакъв начин наказани.
<P>
Слушах внимателно думите на моя шведски колега, г-н Fjellner, който е родом от Стокхолм и на когото искам да отговоря, че аз бих искал да имам доверието да отида в неговата страна, за да купя типичен шведски костюм и да съм сигурен, че той наистина е произведен в Швеция. Защото той би могъл да носи марката на шведски производител, макар и да е произведен от малко производствено предприятие, може би намиращо се на 10 километра от моя дом. Аз бих се чувствал доста глупаво, ако пропътувам целия път до Швеция, за да си купя нещо, което се произвежда в моя квартал.
<P>
Следователно аз приветствам обозначаването на произхода, ако то осигурява прозрачност и възможност за яснота, и информация за потребителите, и накрая, минимална отплата за множеството предприятия, които имаха смелостта да не се преместят и бяха смачкани от нелоялна конкуренция.
<SPEAKER ID="780" NAME="João Ferreira" AFFILIATION="GUE/NGL">
(PT) Г-н председател, ние защитихме и оценихме възможността да съществуват обозначения на произхода, защото ги виждаме във всяко отношение като инструмент за закрила на работни места в европейската промишленост, не на последно място в малките и средните предприятия (МСП); като инструмент срещу социалния и екологичния дъмпинг. Важен инструмент, но само това: инструмент. И не са - нека не се самозаблуждаваме за това - панацея. Те не са магично, универсално решение за справяне с трагичните последствия от либерализацията и дерегулацията на световната търговия, за справяне с ужасните щети от дерегулацията.
<P>
Някои от онези, които се възползваха от либерализацията, са същите хора, които винаги са били против обозначаването на произхода: големите европейски вносители и дистрибутори. От наша страна ние ще продължим да се борим с протекционизма, от който тези групи по интереси се възползваха за сметка на общото благо и за сметка на хиляди малки и средни предприятия в Европа, и на работниците, техните права и заплати.
<P>
Ние трябва сериозно да се заемем с проблеми, свързани с производството и обработката, които засягат различни географски райони, но тези проблеми могат да бъдат преодолени и трябва да бъдат решени по възможно най-прозрачния и информативен начин.
<SPEAKER ID="781" NAME="Seán Kelly" AFFILIATION="PPE">
(EN) Г-н председател, аз бих искал да кажа на моята колега, г-жа Muscardini, че по думите на Шекспир - Вие отдадохте служба на държавата, защото твърде дълго ние бяхме като добра фея за света, като надалеч и нашироко разпръсквахме нашата щедрост и в замяна се отнасяха с нас като с фея. Видяхме това в Копенхаген и го виждаме в ООН, но слава Богу тази вечер ние ще подновим борбата и ще създадем равни условия за конкуренция за нашите потребители и за нашите производители.
<P>
В действителност няма никаква логика стоките да идват в Европейския съюз от трети държави без някакви обозначения от къде идват. Бих искал това да стигне много по-далеч. Моята колега, г-жа Dodds, каза, че иска то да обхване и селското стопанство, но това е поне първата стъпка. Ние трябва да помогнем на нашите потребители да направят избор, да знаят, че изборите, които правят, са правилни, че няма фалшификати и че "играта" е честна за всички.
<P>
Така че браво на моята колега, г-жа Muscardini. Поне тръгнахме по пътя.
<SPEAKER ID="782" NAME="Карел де Гухт" LANGUAGE="EN">
Г-н председател, забелязвам, че предложението среща широка подкрепа в Парламента и няма да навлизам в много от вече направените бележки, защото повечето от тях подкрепят предложението на Комисията и доклада на г-жа Muscardini за него.
<P>
Позволете ми да кажа само с цялото ми уважение към правилата относно произхода, че това е много добре стабилизиран режим. Тези правила наистина са много стабилни и добре познати, защото именно на тяхната основа се плащат митнически такси за продуктите, които се внасят на европейския пазар. В действителност нашето предложение изцяло разчита на тях. По този въпрос не трябва да има недоразумения.
<P>
Втората бележка, която искам да направя, е относно изменението, внесено от г-жа Muscardini, което в действителност предлага този регламент "произведено в" да бъде един вид пилотен проект, който да бъде оценен след четири години и вероятно променен. Аз считам, че това споразумение си струва да бъде подкрепено, защото мисля, че то ще увеличи шансовете на настоящото предложение пред Съвета.
<P>
Причината това предложение, което датира още от 2005 г., досега да не влязло в законодателството на ЕС е, че просто Съветът не го приема. Досега той го отказваше, но предложението на г-жа Muscardini то да се превърне в пилотен проект за период от пет години с оценка след четвъртата година е много добра крачка в правилната посока. Ето защо Комисията може да приеме предложеното изменение.
<SPEAKER ID="783" NAME="Cristiana Muscardini" LANGUAGE="IT">
Г-н председател, госпожи и господа, аз бих искала да благодаря на члена на Комисията за вниманието, което оказа на предложенията, които изготвихме в комисията. Беше продължителна работа с трудно посредничество, но ние се опитваме да вземем предвид нуждите на всички. Преди всичко аз бих искала да благодаря на докладчиците в сянка г-н Susta и г-н Rinaldi. Ние успяхме да представим текст, който в своята цялост обхваща мнозинството от проблеми, които ни бяха представени.
<P>
Бих искала да благодаря също на моите колеги в Парламента, повечето от които тази вечер изразиха своята подкрепа за регламента, но преди всичко за повече демокрация и уважение към потребителите и европейските граждани. Надявам се, че утре гласуването най-сетне ще ни доведе до нова фаза от пътя на Европейския съюз; фаза, която, от една страна, ще срещне препотвърждаването на политическата воля на Съюза, а, от друга, препотвърждаването на правото на европейските граждани да бъдат информирани и да участват в решенията, които Съюзът ще вземе.
<P>
Беше дълъг процес на компромиси и аз наистина съм удивена, че все още има някои колеги, представляващи няколко държави, които предпочитат да обмислят да отхвърлят регламента, вместо да гарантират на своите сънародници същите права, от които се ползват гражданите на Китай, Индия, САЩ и т.н.
<P>
Надявам се, че нощта ще ни донесе мъдрост и всеки от нас ще си спомни, че един ден ние ще трябва да обясним какво сме направили добре и какво лошо, и какво изобщо не сме направили. Днес ние трябва най-накрая да действаме със способността да разберем какво представлява за нас светът. Свободата и демокрацията се защитават със знания.
<SPEAKER ID="784" NAME="Председател">
Разискването приключи.
<P>
Гласуването ще се проведе в четвъртък, 21 октомври 2010 г.
<P>
Писмени изявления (член 149)
<SPEAKER ID="785" NAME="Jiří Havel" LANGUAGE="CS">
Аз бих искал да изразя пълната си подкрепа за доклада относно въвеждането на етикети, посочващи държавата на произход за различни продукти, внасяни от трети държави. Предложението на г-жа Muscardini решава проблема с досегашната липса на европейски правни стандарти в тази област. Изискването да се обозначава произходът на продуктите може да допринесе за изравняване на условията на световния търговски пазар, защото подобна закрила за вътрешните продукти се налага и от редица други световни икономики, като Съединените американски щати, Канада или Япония. Закрилата от този тип помага съответно стоките, които се произвеждат в Европейския съюз, да бъдат по-конкурентоспособни спрямо стоките от трети държави. Обозначаването на държавата на произход допринася също за съхраняването на традиционните производствени методи, типичните за продукта характеристики и качество. Такъв тип закрила на европейските продукти ще има положителен ефект и за поддържането на заетост във всички държави-членки. Бих искал да заявя също, че обозначаването на държавата на произход повишава осведомеността на потребителя и прозрачността при вземането на решение за закупуване на конкретни продукти и предотвратява евентуални измамни претенции относно произхода на продуктите или фалшифициране.
<SPEAKER ID="786" NAME="Jarosław Kalinowski" LANGUAGE="PL">
Информацията относно произхода на продуктите, налични на пазара на ЕС, е много важна за всички потребители. Обозначаването на държавата на произход позволява на всички граждани да направят информиран избор, когато купуват определен продукт, и им дава възможност да избегнат рисковете за своето здраве и безопасност, свързани с продукти от трети държави, които не отговарят на стандартите за качество. Регламентите относно обозначаването на произхода също така осигуряват ефективна защита против фалшифициране и нелоялна конкуренция. Важно е да се дефинират подробните форми и процедури за обозначаването на произхода и да се определят санкции за нарушаването на разпоредбите на регламента.
