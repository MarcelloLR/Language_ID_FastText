<CHAPTER ID="025">
Препоръка до Европейската комисия във връзка с жалба 185/2005/ELB (кратко представяне)
<SPEAKER ID="227" NAME="Председател">
Следващата точка е кратко представяне на доклада на Miguel Angel Martínez Martínez - от името на комисията по петиции, относно специалния доклад на Европейския омбудсман във връзка с неговата проектопрепоръка до Европейската комисия във връзка с жалба 185/2005/ELB.
<SPEAKER ID="228" NAME="Miguel Angel Martínez Martínez">
докладчик. - (ES) Г-н председател, г-жо член на Комисията, през 2005 г. един устен преводач на свободна практика, който установява, че Европейската комисия вече не го наема на работа, след като е навършил 65 години, подава жалба до европейския омбудсман с твърдение за възрастова дискриминация в нарушение на Хартата на основните права.
<P>
Това не е въпрос, стоящ отскоро: години преди това Комисията и Парламентът са взели решение да не наемат на работа устни преводачи на свободна практика на възраст, надвишаваща възрастта за пенсиониране на техния персонал.
<P>
Преводачите, засегнати от това решение, завеждат дело в Съда на Европейските общности и печелят на първа инстанция, но го губят на етапа на обжалването, независимо че това се дължи на формални недостатъци, а не по същество.
<P>
Като взема предвид предишни дела и съдебни решения, омбудсманът извършва задълбочен анализ на жалбата и заключава, че действително са налице доказателства за дискриминация и нарушаване на Хартата на основните права; ето защо той препоръчва на Комисията да промени правилото си в съответствие с вече предприетото от Парламента действие след решението на Първоинстанционния съд.
<P>
Комисията пренебрегва препоръката на омбудсмана, като така го принуждава да поиска подкрепа от Парламента, който прехвърля случая на комисията по петиции. Комисията по петиции намира три основания да подкрепи омбудсмана с резолюция, приета единодушно от нея.
<P>
Първо, за да се съобрази с позицията на самия Парламент, който наема устни преводачи на свободна практика над 65-годишна възраст, когато това е счетено за целесъобразно или необходимо.
<P>
Второ, поради задължението си да подкрепя омбудсмана. Парламентът счита, че институцията на омбудсмана понякога създава известни трудности, но същевременно тя винаги е от голямо значение за нашата правна система.
<P>
Трето, според нас беше важно да се припомни на Европейската комисия, че не стои над другите институции на Общността, особено тези, които отговарят за разглеждане и надзор на нейната работа.
<P>
Така че сега представяме на пленарно заседание резолюцията, приета с единодушие от комисията по петиции, както вече казах, която призовава Комисията да изпълни препоръката на омбудсмана; също така отново повтаряме, че омбудсманът, също както самия Парламент, стои над правната служба на Комисията, която е важен, но административен отдел, и нищо повече. Не по-малко и не повече от това.
<P>
Трябва да призная, г-н председател, г-жо член на Комисията, че изпитвам известно безпокойство, тъй като в хода на този процес винаги сме се стремили да постигнем разбирателство, но независимо от това беше налице известен натиск този доклад да не достига до пленарна зала, а дори и сега някои коментари дават основания да се мисли, че позицията на Парламента също ще бъде пренебрегната. Това е твърде изненадващо, даже нещо повече - не идва от самите членове на Комисията, а по-скоро от някои високопоставени длъжностни лица - много малко, но все пак високопоставени, убедени, че са постоянни служители за разлика от членовете на Парламента и дори от членовете на Комисията, които по принцип са временни служители на краткосрочен договор.
<P>
Макар отново да повтарям, г-н председател, г-жо член на Комисията, че имаме желание и воля за сътрудничество и за това винаги да бъдем в добри отношения с Комисията, ние нямаме друг избор, освен да отхвърлим поведението, което описах. Да се надяваме, че гласуването утре ще отрази случилото се и в комисията по петиции: гласуване с мнозинство или с единодушие в подкрепа на омбудсмана, като Парламентът ясно даде на Комисията да разбере, че нещата са такива, каквито следва да бъдат, и че всеки знае своето място.
<SPEAKER ID="229" NAME="Меглена Кунева">
член на Комисията. - (EN) Г-н председател, преди всичко искам да подчертая, че Комисията е действала добронамерено и при строго спазване на всички правни норми в този процес. Никога не сме търсили конфликт с омбудсмана, още по-малко с Европейския парламент. Нашето мнение беше, че нашата позиция ще бъде призната от омбудсмана.
<P>
Отправната ни точка е следната: през годините условията на работа за agents interprètes de conference (помощни конферентни преводачи, AIC) постепенно се доближаваха все повече до правилата от Правилника за персонала. От 2000 г. насам устните преводачи на свободна практика бяха свързани с Правилника за персонала след решението на Съвета на министрите, че могат да плащат данък на Общността вместо национални данъци върху доходите им от европейски институции.
<P>
След това, от 2004 г. насам, те бяха обхванати от член 90 на Условията за работа на другите служители на Европейските общности, поради което днес са наричани помощни конферентни преводачи. Възрастовата граница от 65 години е норма от Правилника за персонала, която обхваща всички категории персонал, работещ за институциите, независимо дали става дума за длъжностни лица, временно наети служители, договорно наети служители или помощен персонал, както и парламентарните асистенти, след неотдавнашното приемане на нов регламент в това отношение. Това правило беше прилагано към помощните конферентни преводачи от Комисията и от Парламента между 2000 г. и 2004 г.
<P>
След решение на Първоинстанционния съд от 2004 г., постановяващо, че ненаемането на помощни конферентни преводачи на възраст над 65 години представлява дискриминация, институциите преустановиха прилагането на това правило. Същевременно след обжалване на решението Съдът го обяви за недействително. Като следствие от това Комисията се върна към предишната си практика.
<P>
Тъй като вече не съществува решение на Съда в тази област, нашето тълкуване е, че е валидна предходната линия на поведение и Комисията трябва да прилага нормите, произтичащи от регламента на Съвета от 2000 г., и да не наема лица над 65-годишна възраст, също както за целия останал персонал.
<P>
Свободата на службите за устен превод към институциите да наемат помощни конферентни преводачи според нуждите си е от основна важност за ефективното предоставяне на конферентен превод. Това позволява по-голямата част от обичайните и предвидими потребности от устен превод да се удовлетворяват от щатните устни преводачи, а променливото търсене и търсенето в най-натоварените периоди да се посрещат чрез наемане на помощни конферентни преводачи.
<P>
Тази изпитана система позволи на институциите да задоволяват исканията за устен превод съобразно търсенето и доказа своята успешност включително при последните разширявания, като същевременно запази разходите под строг контрол. Този подход също така подкрепя и активната политика за обучение на млади конферентни преводачи.
<P>
Накрая бих искала да приветствам много позитивните контакти между Парламента и Комисията в тази област и специално да благодаря на заместник-председателя Martínez Martínez за ценните му контакти с моя колега, членът на Комисията г-н Орбан, на по-ранен етап.
<SPEAKER ID="230" NAME="Miguel Angel Martínez Martínez">
докладчик. - (ES) Г-н председател, тъй като не ми достигна една минута преди малко, бих искал да отговоря на г-жа Кунева, на която са известни чувствата на приятелство и привързаност, които питая към нея, както и към г-н Орбан. Членът на Комисията обаче нито веднъж не спомена препоръката на омбудсмана. С други думи, омбудсманът, който е запознат с всички аргументи на члена на Комисията, направи специална препоръка, която изглежда Комисията пренебрегва изцяло.
<P>
Дори не искам от г-жа Кунева да ми даде отговор лично, тъй като очевидно тя не разполага с тази информация, но цялата информация, която тя ми даде, съответства на онова, което вече знаехме, което омбудсманът знае; все пак тя все още не ни е казала дали Комисията - независимо от всичко и като има предвид, че омбудсманът, който добре познава случая, препоръчва правилото да се промени - възнамерява да предприеме някакви действия по отношение на искането на омбудсмана и свързаната с него препоръка на Парламента.
<SPEAKER ID="231" NAME="Меглена Кунева">
член на Комисията. - (EN) Г-н председател, единственото, което мога да ви кажа на този етап, е, че ще докладвам на члена на Комисията Орбан и ще се погрижа да получите съответен отговор по този въпрос. Разбира се, ще приемем много сериозно вашите коментари и последното уточнение, което поискахте.
<SPEAKER ID="232" NAME="Председател">
Благодаря Ви, г-жо член на Комисията, благодаря ви, колеги. Благодаря на всички служители и благодаря на всички преводачи, на каквато и възраст да са те.
<P>
Разискването приключи. Гласуването ще се проведе утре (вторник, 5 май 2009 г.).
