<CHAPTER ID="002">
Съобщение на председателството
<SPEAKER ID="005" NAME="Председател">
Искам да съобщя на Парламента, че получих писмо от председателя на Европейския съвет Херман ван Ромпой, с което ме информира за решението на Съвета да се консултира с Европейския парламент относно предложението на испанското председателство, свързано със състава на ЕП, и да поиска съгласието на Парламента да не свиква конвент по въпроса. Става дума за допълнителните 18 членове на ЕП. Предадох предложението на комисията по конституционни въпроси, която започна работа по него и скоро ще определи докладчик. Работата по въпроса ще продължи.
<P>
Искам да съобщя също така, че българското правителство реши да оттегли кандидатурата на своя кандидат за член на Комисията и представи нова кандидатура. Председателският съвет ще се произнесе утре относно окончателния график, но най-вероятно датата на изслушване на новия кандидат за член на Комисията ще е 3 февруари, а на гласуването - 9 февруари. Това зависи също така от решението на г-н Барозу и разговорите му с новия избран кандидат на българското правителство. Още нищо не е определено, но искам залата да е наясно със следващите ни стъпки. Във всеки случай Европейският парламент изцяло владее положението. Нямаме извънредни ситуации и действаме съгласно демократични процедури. Тези процедури са от съществено значение за нас и това е начинът, по който Парламентът винаги ще работи под моето председателство.
<P>
Искам да ви информирам и как Европейският парламент предвижда да работи с постоянното председателство на Европейския съюз и на Европейския съвет за срок от две години и половина и как ще работим с ротационното председателство. Ротационното председателство, в случая испанското, винаги ще представя своя шестмесечен план за действие в началото на мандата си и доклад за своята работа в края на мандата си. Постоянното председателство на Европейския съвет ще представя резултатите от своята работа на европейски срещи на върха. Както знаете, по време на всеки шестмесечен мандат се провеждат две срещи на върха, като председателят на Европейския съвет ще представя резултатите на срещата на върха два пъти в рамките на шестте месеца, т.е. четири пъти годишно.
