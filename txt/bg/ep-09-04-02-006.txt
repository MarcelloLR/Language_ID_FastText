<CHAPTER ID="006">
Схема на Общността за екомаркировка - Доброволно участие на организации в Схема на Общността по управление на околната среда и одитиране (EMAS) (разискване) 
<SPEAKER ID="010" NAME="Председател">
Следващата точка е общото разискване по следните доклади:
<P>
доклад на Salvatore Tatarella, от името на комисията по околна среда, обществено здраве и безопасност на храните, относно предложение за регламент на Европейския парламент и на Съвета относно Схема на Общността за екомаркировка - C6-0279/2008 -;
<P>
доклад на Linda McAvan, от името на комисията по околна среда, обществено здраве и безопасност на храните относно предложение за регламент на Европейския парламент и на Съвета относно доброволно участие на организации в Схема на Общността по управление на околната среда и одитиране - C6-0278/2008 -.
<SPEAKER ID="011" NAME="Salvatore Tatarella">
докладчик. - (IT) Г-н председател, госпожи и господа, бих искал в началото да благодаря на всички, които работиха заедно толкова ефективно за изготвянето на този доклад: докладчиците в сянка от комисията по околна среда, обществено здраве и безопасност на храните; чешкото председателство; служителите на Европейската комисия и накрая, но не на последно място, на достойните за уважение служители от всички политически групи. Изказвам благодарност на всички тях за отличната им работа. Техният ценен принос направи възможно постигането на съгласие на първо четене.
<P>
Когато поех отговорност от името на Европейския парламент да преразгледам досието относно схемата за етикетиране за екологично качество, екомаркировка, моите действия бяха насочени към ускоряване на системата. Непрекъснатото актуализиране на изискванията по отношение на околната среда за продукти, които не отговарят на стандартите, кара дружествата постоянно да правят подобрения, което повишава общите стандарти за екологично качество на продукти, намиращи се на пазара. Увеличавайки производството и разпространението на продукти и услуги с екомаркировка, ние ще получим значителни постоянни и нарастващи ползи за околната среда по отношение на икономията на енергия, намаление на атмосферното замърсяване и пестенето на вода. Екомаркировката е доброволен етикет за екологично качество, чиято цел е да насърчи разпространението на продукти и услуги, които оказват слабо въздействие върху околната среда през целия им жизнен цикъл, предлагайки на потребителите информация, която е точна, не е подвеждаща и е правилна от научна гледна точка.
<P>
Нашият преглед на настоящия регламент е част от един по-широк европейски план за действие за устойчиво производство и потребление и е тясно свързано с прегледа на EMAS и Директивата за екодизайна. Законодателството на Общността предвижда такова преразглеждане, като посочва, че системата трябва да бъде преразглеждана в светлината на натрупания опит и променяна с цел повишаването на нейната ефективност, подобряване на нейното планиране и опростяване на нейното действие. Целта на маркировката е да насочва потребителите към продукти, които могат да намалят въздействието върху околната среда. Към днешна дата нашият опит с екомаркировката не е еднозначен. От положителната страна, все по-голям брой дружества кандидатстват за сертифициране на качеството в най-различни сектори. Ето защо те признават нейното избирателно и насърчаващо значение - това сертифициране се оценява високо от потребители, които осъзнават в по-голяма степен социалните отговорности на дружествата. От отрицателната страна, мога да докладвам за някои проблеми: много малка част от населението знае за маркировката; критериите бързо остаряха, тъй като пазарите се променят бързо, а бюрократичният език възпира оператори от участие. Новата екомаркировка ще има нов облик по отношение на външен вид и съдържание. Ще стане по-привлекателна и нейният обхват ще се разшири, за да включи нови продукти: до 2015 г. ние планираме да увеличим броя на групите от сегашните 25 до два пъти повече или, с други думи, 40-50 групи. Планирани са кампании за популяризиране. Разпределили сме маркетингов бюджет от 9,5 млн. EUR, а 15 000 EUR са отпуснати за нов интернет сайт.
<P>
Принципът, който най-много интересуваше докладчиците в сянка и около който имаше съгласие сред останалите институции, беше фактът, че екомаркировката не трябва просто да удостоверява постигнат резултат, а да бъде динамичен инструмент, които непрекъснато се развива, да бъде движеща сила, която непрестанно да дава тласък на производители и продукти към по-високи стандарти на екологично качество посредством непрекъснато оценяване на пазарните критерии и създаването на нови такива въз основа на тях. Нашата цел е да гарантираме контрол върху целия жизнен цикъл на продукта, което ще ни позволи цялостно да отчетем въздействието върху околната среда на всички етапи от производството и ще даде възможност на операторите в сектора, а също и на НПО, да играят активна роля в процеса на преразглеждане на компромисните критерии.
<P>
(Председателят отнема думата на оратора)
<SPEAKER ID="012" NAME="Председател">
Г-н Tatarella, бихте ли ме чули? Имате пет минути сега и две минути в края на разискването. Ако използвате всичките седем минути сега, няма да имате никакво време в края на разискването. Все пак от Вас зависи дали желаете да използвате всички седем минути сега или сега да използвате петте или шестте, от които вече се възползвахте, и да си оставите една минута за отговори на забележки от колегите Ви.
<SPEAKER ID="013" NAME="Salvatore Tatarella">
докладчик. - (IT) Приемам Вашата покана.
<SPEAKER ID="014" NAME="Linda McAvan" LANGUAGE="EN">
Г-н председател, както направи и г-н Tatarella, аз бих искала в началото да благодаря на хората, които бяха пряко ангажирани да ни съдействат за постигане на днешното съгласие на първо четене по доклада относно EMAS. Бих искала да благодаря на докладчиците в сянка, които са тук днес, на Комисията, чиито членове помогнаха много за постигането на споразумение, и на чешкото председателство, от което няма присъстващи, за да чуят моите благодарности. Благодаря също и на служителите на Парламента и на групите, а така също и на моята лична асистентка, Elizabeth, която изигра голяма роля за това да бъдем днес тук. Всичко се случи много бързо, от момента, в който започнахме обсъжданията, до днешния ден, така че вече имаме споразумение преди изборите.
<P>
Схемата на Общността по управление на околната среда и одитиране (EMAS) е доброволна схема, която предоставя рамка, подпомагаща дружествата и организациите при подобряване на техните екологични резултати. Тя започна преди 14 години и имаше известен скромен успех при около 4 000 участници - което, ако се замисли човек, не е толкова голям брой на фона на целия Европейски съюз. Комисията постави за цел увеличение до 35 000 участници. Това е една много амбициозна цел - почти десетократно увеличение.
<P>
Смятам, че би било правилно да опитаме и да насърчим приемането на EMAS, тъй като в противен случай нейното влияние ще остане ограничено. Ако обаче смятаме да увеличаваме влиянието, ние също така следва да запазим екологичната цялост на програмата. Смятам, че съгласието, което постигнахме днес, създава онзи баланс между това, да се надяваме, тя да бъде по-привлекателна за хората, като същевременно запази своята екологична цялост.
<P>
Направихме някои промени, които сме съгласували с Комисията и считам, че те са важни. На първо място, корпоративна регистрация, така че дружество или организация с повече от едно седалище да може на практика да се регистрира еднократно в дадена държава, което е много важно. Парламентът трябваше да се регистрира три пъти - в Люксембург, Франция и Белгия - за да получи EMAS. Разбрах от персонала, че това не е било никак лесно. Ето защо този вид промяна е важен. Също така груповата регистрация за организации, работещи в един и същ сектор; намалени такси и по-леки изисквания за докладване за МСП - считам, че EMAS е малко по-утежняваща за малките организации и затова има нужда от промяна - и по-добро привеждане в съответствие с ISO 14001. Особено важно за мен е въвеждането на справочни документи по сектори. Считам, че Комисията ще работи усилено по този въпрос, като това ще помогне на организациите да се съизмерят спрямо сходни на тях организации. Ще бъдат въведени и основни показатели. Те са много важни за подобряване на програмата и помагат на хората отвън да видят как се справят организациите.
<P>
Надявам се, че тези промени ще насърчат хората да участват в EMAS не защото искам да си играя с цифри и да видя как EMAS ще се конкурира с ISO, а защото считам, че схемата е добра и би могла да ни помогне да постигнем нашите критерии за устойчивост.
<P>
Днес погледът на света е отправен към Лондон, където са събрани световните лидери, за да говорят за финансовия спад и световната банкова криза. Несъмнено ще има хора, които ще се питат защо сме тук и си говорим за екологично одитиране в момент, когато организации и дружества изпитват финансови трудности. Тези хора ще погледнат на този вид инициатива от страна на Комисията като на отклоняване на вниманието. Аз обаче смятам, че това е погрешно. За мен и моите колеги социалисти, зеленият дневен ред е до огромна степен част от решението на проблема за излизане от финансовата криза, в която се намираме. Ние трябва да инвестираме в енергетика и възобновяеми енергийни източници и трябва да намалим отпечатъка си върху околната среда. Макар EMAS да е много скромна програма в голямата схема, свързана с изменението на климата, по която членът на Комисията работи усилено, смятам, че все пак тя има своята роля за това да помогне на Европейския съюз и на останалия свят да намалим нашия отпечатък върху околната среда.
<SPEAKER ID="015" NAME="Stavros Dimas">
член на Комисията. - (EL) Г-н председател, бих искал в началото да благодаря на докладчиците г-жа McAvan и г-н Tatarella, и да ги поздравя за чудесните им доклади относно предложеното преразглеждане на схемата на Общността за екомаркировка и за управление на околната среда и одитиране.
<P>
Това са две важни мерки по политиката в областта на околната среда, които представляват неразделна част от плана за действие за устойчиво потребление и производство. Добре е, че може да бъде постигнато съгласие на първо четене. Членовете на Европейския парламент допринесоха значително и успяха да запазят непроменена целта на Комисията в областта на околната среда, като в същото време поставиха по-амбициозни цели по множество важни точки.
<P>
Фактът, че беше постигнато съгласие на първо четене потвърждава волята на институциите да се занимаят пряко с проблемите, предизвикани от неустойчивото потребление и производство. Преразглеждането на схемата по управление на околната среда и одитиране (ΕΜΑS) дава на организациите и на дружествата в целия свят възможността да управляват по-ефективно въздействието на техните дейности върху околната среда. ΕΜΑS допринася за постоянни подобрения на екологичните резултати на организациите и дружествата, включително и, разбира се, съответствие със съответното законодателство в областта на околната среда. Тя също така предлага на организациите и дружествата допълнителни ползи не само чрез пряко спестяване на средства, но също и като ограничава бюрократичните процедури, при внасяне на доклади и като дава възможност на компетентните органи в държавите-членки да предоставят стимули.
<P>
С преразгледаната система ние ще сме в състояние да задоволим непрекъснато нарастващото търсене на потребителите за обективна, безпристрастна и надеждна информация относно въздействието върху околната среда на продуктите, които те купуват. Преразгледаната система ще ни даде възможността да увеличим разнообразието от продукти с екомаркировка на пазара и да насърчим дружествата да подобрят екологичните си резултати. Освен това знакът за екомаркировка ще им даде множество конкурентни предимства, като например по-ниски мита, по-строги екологични стандарти, изключването на опасни вещества и по-опростени критерии, свързани с възлагането на обществени поръчки и други политики на Европейския съюз.
<P>
Обхватът на преразгледания Регламент за екомаркировката също е разширен. Регламентът е по-гъвкав и може да отговори на новите екологични предизвикателства и приоритети. Като се има предвид, че той е рамков законодателен акт, Регламентът за екомаркировката не поставя конкретни критерии за продукти. Вместо това той предвижда определянето на екологични критерии за определени категории продукти, така че логото да може да бъде присъждано на най-добрите продукти от всяка категория.
<P>
В днешно време на пазара има силно присъствие на екомаркировки, изображения и текстове, което може да е объркващо за потребителите - от изображения на гори върху тенекиени контейнери, съдържащи опасни вещества, до претенции за храни с неутрален въглероден отпечатък и дори екологични автомобили. Ето защо потребителите нямат представа на кого да се доверят. Компромисното предложение за регламент относно екомаркировката ще спомогне за премахването на тези съмнения.
<P>
Преди определянето на критерии и категории от продукти за храна и пиене, ще бъде проведено проучване относно добавената стойност, която може да предостави маркировката. След завършване на проучването и след като Комисията издаде решение чрез процедурата за съвместно вземане на решение, знакът за екомаркировка може да бъде присъждан на продукти с най-добрите екологични резултати.
<P>
Надявам се, че Парламентът ще подкрепи напълно този положителен пакет от предложения. Екомаркировката е един от малкото канали за реално и пряко общуване между гражданите и Европейския съюз по въпросите, свързани с околната среда. Благодарение на екомаркировката гражданите ще избират по-добрите продукти и съответно ще участват пряко и активно в борбата срещу неустойчивото потребление.
<P>
Европейската комисия е готова да приеме компромисните пакети с предложения в тяхната цялост, за да се постигне съгласие на първо четене по двата регламента.
<P>
Искам отново да благодаря на докладчиците за тяхната отлична работа.
<SPEAKER ID="016" NAME="Nikolaos Vakalis">
докладчик по становище на комисията по промишленост, изследвания и енергетика. - (EL) Г-н председател, бих искал да започна, като поздравя докладчика и всички, които участваха в преговорите със Съвета. Смятам, че текстът, съгласуван между Парламента и Съвета, е много балансиран, което увеличава нашият арсенал в борбата срещу изменението на климата.
<P>
Няма да скрия от вас, че бях малко разочарован от първоначалния текст на предложението на Комисията не само защото той не беше достатъчно амбициозен, но и защото не успя да коригира дори онези слабости, които се бяха появили при прилагането на системата за екомаркировка до момента.
<P>
Текстът, който трябва да гласуваме обаче, премахна първоначалните ми страхове. По-конкретно, аз съм удовлетворен, че чувствителен продуктов сектор като хранителния и фуражния няма да бъде включен без първо да бъде извършено проучване относно възможността за създаване на надеждни критерии. Критерии, които ще обхванат въздействието на продукта върху околната среда през целия му жизнен цикъл.
<P>
С особено удоволствие установих, че Комисията сега има задължението да въведе мерки, които да определят конкретни критерии за присъждане на екомаркировка за всяка категория продукти в срок от девет месеца от началото на консултациите със Съвета относно екомаркировката.
<P>
Този краен срок е от изключителна важност, тъй като в миналото сме били свидетели на огромни закъснения на този етап. Подкрепям изключването от схемата за екомаркировка на продукти, които са канцерогенни, токсични или вредни за околната среда и препратката към намаление на изпитванията върху животни.
<P>
Фактът, че процедурата за съответствие беше направена по-гъвкава, а не отпадна изцяло, също е положително развитие. Изключително съм удовлетворен и от честите препратки към малките и средните предприятия, които, както всички ние знаем, са гръбнакът на европейската икономика, най-вече днес, когато сме изправени пред най-голямата финансова криза през последните години.
<P>
В заключение, няма да скрия от вас факта, че по отношение на възлагането на обществени поръчки аз се надявах на по-решителна, по-смела позиция. Опасявам се, че при тези обстоятелства постигнатият компромис не е достатъчен. Все пак бих желал да подчертая още веднъж, че постигнахме задоволителен резултат.
<SPEAKER ID="017" NAME="Anders Wijkman" LANGUAGE="EN">
Г-н председател, ние очаквахме доста дълго плана на Комисията за устойчиво производство и потребление. Получихме предложението преди няколко месеца. Макар да е изчерпателно, със съжаление трябва да кажа, че цялостното съдържание е доста ограничено и посредствено. Тъй като прочетох някои от ранните проекти на предложенията на Комисията, знам, че, по-конкретно в главна дирекция "Околна среда", е имало дори още по-амбициозни планове. Ето защо е очевидно, че работата по тези въпроси трябва да продължи и да бъде по-задълбочена в бъдеще.
<P>
Днес ние разискваме схемата за екомаркировка. Преразглеждането предлага добра възможност тази маркировка да заеме по-централна роля на пазара, да обхване много по-голям дял от пазара и да спомогне за увеличаване на търсенето на екологосъобразни продукти. Новите правила представляват значително подобрение. Те са по-динамични, ще прилагат подхода, основан на целия жизнен цикъл, и следва да привлекат много повече внимание и интерес от страна както на дружествата, така и на потребителите. Както каза г-н Димас, те ще могат да спомогнат за консолидирането на екологичното етикетиране и да премахнат известен брой доброволни схеми, които много често объркват потребителите.
<P>
Въпреки това ние все още имаме проблем, а именно как да осведомим потребителите и пазарите за маркировката. Пазарната подкрепа за този етикет беше твърде ограничена в миналото. Разпределените средства бяха незначителни в сравнение със средствата, стоящи зад много марки на пазара като цяло. Надявам се, че това ще се промени - най-вече, след като предприятията започнат да гледат в бъдеще на екомаркировката като на важен инструмент. Също така се надявам, както каза г-н Vakalis, че възлагането на обществени поръчки в бъдеще ще се разшири в зелените области и ще използва екомаркировката като платформа.
<P>
Надявам се също така и че Комисията ще бъде по-активна в своята подкрепа за схемата. Благодаря на всички, които участваха в работата. Смятам, че се справихме доста добре само за няколко седмици. В последния момент успяхме да изясним част от неяснотите около хранителните продукти, по-конкретно рибните.
<P>
Накрая, бих искал да се върна към думите на г-жа McAvan, която спомена финансовата криза и днешната среща в Лондон. Считам, че тази препратка е много на място. Днес ние сме изправени пред най-малко три паралелни кризи - финансовата, климатичната и това, което бих нарекъл криза на екосистемите, или прекомерното използване на природни ресурси. Само чрез цялостно разглеждане на първопричините - с други думи неустойчивото използване на ресурси - посредством инвестиране в производство с ниско количество на емисии на въглерод и което е екологосъобразно, ние ще можем да изградим по-добро бъдеще. Смятам, че схемата за екомаркировка е един от множество инструменти, които ще ни помогнат да осъществим това.
<SPEAKER ID="018" NAME="Gyula Hegyi" LANGUAGE="EN">
Г-н председател, в нашите общества съществуват различни инструменти за насърчаване на поведение, което зачита околната среда. Има регламенти, директиви, резолюции. Можем да забраним определени материали и дейности. Можем да наложим забрана на опасни вещества и да субсидираме зелени технологии.
<P>
В пазарната икономика обаче съществуват и други инструменти. Можем да се насочим към потребителите чрез продуктите, които те купуват, като препоръчаме онези, които са благоприятни за околната среда и отговарят на изискването за устойчиво развитие.
<P>
Тази директива прави важна стъпка в правилата посока, като опростява прехода към получаване на екомаркировката. Групата на социалистите подкрепя доклада. Моите другари и аз внесохме множество предложения за изменения към нея, като те или бяха подкрепени от комисията по околна среда, или техните основни идеи бяха включени в компромисния пакет. Ето защо нашата група ще гласува в подкрепа на доклада при днешното окончателно гласуване.
<P>
Считаме, че екологичното въздействие на продуктите трябва да бъде много важен въпрос в ЕС, а цялата идея за екомаркировка дава много полезна ориентация за потребителите.
<P>
Разбира се, екомаркировката следва да бъде присъждана на най-екологосъобразните продукти, като информацията следва да бъде ясна и точна. В тези трудни времена на икономическа криза ние трябва да уважаваме и интересите на производителите, и аз съм убеден, че този доклад постига баланс между интересите на потребителите и на промишлеността.
<P>
Много е важно да включим малките и средните предприятия в процеса по екомаркировката и следователно цената на разрешението не може да бъде твърде висока. Аз, като докладчик в сянка от групата на социалистите, положих усилия да насоча доклада в посока към дори още по-ниски разходи и благодаря на докладчика, че прие нашите аргументи.
<P>
За МСП, които споменах, е очевидно, че ние следва да отменим бюрократичната тежест на получаването на разрешение. Ние трябва да опростим процедурата по присъждане на екомаркировка, защото в настоящата си форма процедурата по взимане на решение е много тромава и бюрократична.
<P>
Най-вече малките предприятия нямат средства, време и енергия за бавния процес по присъждане на екомаркировка. Много е важно да анализираме целия цикъл на един продукт - от производството до унищожаването. Не е достатъчно да бъдат оценявани екологичните характеристики на готовия продукт; веществата в продукта, производственият процес, транспортът на стоките, като методът за неговото унищожаване или разграждане също следва да бъдат проучвани преди да бъде присъдена екомаркировка.
<P>
Очевидно е, поне за нас, социалистите, че продуктите, които получат екомаркировка, не трябва да съдържат опасни вещества. Това беше един много труден въпрос по време на нашите разисквания, но накрая ние успяхме да постигнем много добър компромис по опасните вещества.
<P>
Основното правило е, че продуктите с екомаркировка не трябва да съдържат опасни вещества, но може да има съвсем малки изключения. Определени стоки, които нямат еквивалентни алтернативи и които имат по-високи цялостни екологични показатели в сравнение с други стоки от същата категория, могат да бъдат посочени като изключения. Най-добрият и известен пример е енергоспестяващата крушка, която има много екологични предимства, но съдържа живак.
<P>
Въпросът с хранителните продукти също беше широко разискван. В този случай критериите следва да бъдат разработени по-задълбочено. Екомаркировката има действителна добавена екологична стойност. Тя отчита целия жизнен цикъл на продукта и използването й не трябва да води до объркване в съзнанието на потребителите, ако се сравни с други етикети на храни. Комисията следва да предприеме мерки за установяване на специфични критерии за екомаркировка по отношение на всяка група от продукти, включително хранителните. Комисията следва да проведе консултация с борда на Европейския съюз за екомаркировката относно проектопредложение по този въпрос не по-късно от три месеца след окончателния доклад и проекта за критерии.
<P>
Както вече казах, екомаркировката следва да се основава на екологичните резултати през целия жизнен цикъл на най-добрите продукти на вътрешния пазар. Ето защо докладът дава възможност за поставяне на ниво на амбициозност за критериите за екомаркировката за всеки отделен случай между 10 % и 20 % от продуктите с най-добри резултати на пазара, като така се гарантира, че схемата ще отличи само най-екологосъобразните продукти, но и ще предлага достатъчен избор на потребителите.
<SPEAKER ID="019" NAME="Johannes Lebech" LANGUAGE="DA">
Г-н председател, на първо място, бих искал да благодаря на докладчика и на докладчика в сянка за тяхното градивно сътрудничество. Смятам, че постигнахме много добър резултат. Миналата есен Световният фонд за дивата природа публикува доклад, който разкрива, че, ако продължим да използваме ресурсите на Земята, както досега, до средата на 30-те години на ХХІ век ще ни трябват две планети. Истината е, че ние използваме твърде много от нашата планета. Използваме ресурси по-бързо, отколкото те могат да се възстановят. Това трябва да се промени, ако искаме да избегнем екологична криза. Начинът, по който използваме ресурсите, трябва да се промени, но тук отговорността не пада само върху политиците - производителите и потребителите също носят отговорност.
<P>
Екомаркировката, която в момента се преразглежда, е инструмент, който цели да насърчи производството и продажбата на стоки, произведени по устойчив начин. Една от слабостите на маркировката е, че не е позната на потребителите - и тук съм съгласен с г-н Wijkman - следователно това я прави и не особено привлекателна за производителите. Ако производителите не могат да използват маркировката, за да продават един добър продукт, защо им е да опитват да произведат най-устойчивия продукт от определена продуктова група? Това също е един от проблемите, които се опитахме да решим с нашите нови идеи. Сега има ясно изискване към държавите-членки и към Комисията да изготвят план за действие, които да насърчи осведомеността за екомаркировката посредством различни кампании.
<P>
Разисквахме дълго хранителните продукти и смятам, че постигнахме разумно решение. Предложението на Комисията да вземе под внимание само обработените храни и само транспорта, опаковката и обработката не приключва въпроса. Вместо това, ние поискахме подробно изследване за това как най-добре можем да включим хранителни продукти в схемата за екомаркировката, така че да гарантираме, че сме направили всичко по точния начин още от самото начало и да не създаваме объркване с други форми на екологична маркировка.
<P>
В заключение би искал да подчертая, че сега маркировката е от полза и за продукти, произведени с дълъг срок на годност, и стоки, които могат да бъдат използвани повторно. С други думи, трябва да променим начина, по който произвеждаме и употребяваме стоките, ако желаем нашите икономики да бъдат устойчиви. Това изисква от нас да вземем под внимание цялостния жизнен цикъл на даден продукт, така че да можем да подобрим начина на обработка на суровините по време на производството на даден продукт, по-конкретно начина, по който обезвреждаме определен продукт след употреба. Надявам се, че инструментът, който подобрихме тук, ще бъде подходящ за насърчаване на по-устойчива планета.
<SPEAKER ID="020" NAME="Liam Aylward" LANGUAGE="EN">
Г-н председател, аз също бих искал да поздравя докладчика и докладчика в сянка. Изменението на климата е един от най-важните приоритети за Европа, както и за останалата част от света. Ние понякога се чувстваме безпомощни, като отделни хора, срещу това мащабно глобално предизвикателство, но, в крайна сметка, хората трябва да бъдат насърчавани да дадат своя дял, тъй като дори и малък принос, каквато е например кампанията "Power of One", имат значение. А "Power of One" е може би нещо, което не насърчихме достатъчно.
<P>
Днес ще гласуваме по доброволна схема, която сертифицира дружествата да маркират своите продукти като екологосъобразни. Това дава възможност на хората да подпомогнат пряко околната среда и да намалят емисиите в тяхното всекидневие и ежедневни покупки. Етикетирането е ясна и проста мярка за насърчаване на енергийна ефективност, етично производство и разработка на по-зелени технологии. Също така, от здравна гледна точка, тази схема ще защити хората от потенциално канцерогенни, мутагенни, репротоксични или биоакумулиращи се продукти, които понякога могат да бъдат открити в текстила.
<P>
Схемата категоризира продукти и услуги, които варират от тънка опаковъчна хартия до обувни артикули за къмпинг. Тя също така предоставя средства за намаляване на изпитването върху животни и детския труд. Подчертавам детския труд, защото наскоро участвах в доклад по тази въпрос и имам отношение към този проблем.
<P>
Ирландия и Европа могат да извлекат ползи от по-нататъшното насърчаване и използване на схемата. В момента в Ирландия има 13 дружества, повечето от хотелския сектор, които имат екомаркировка, но ние трябва да насърчим по-широко участие. Също така е необходима много сериозна информационна кампания, подкрепена от Европейския съюз.
<SPEAKER ID="021" NAME="Satu Hassi" LANGUAGE="FI">
Г-н председател, госпожи и господа, изказвам благодарност към двамата докладчици за тяхната отлична работа. Изразявам голямото си задоволство, че преди изборите сме на прага на окончателно решение относно законодателство и по двата въпроса.
<P>
Що се отнася до екомаркировката считам, че има два принципа, които са от решаваща важност. На първо място, маркировката следва да бъде динамична. С други думи, критериите за нея следва да станат по-строги с развитието на нови знания, умения и технологии, и с появата на пазара на все по-екологосъобразни продукти. Другият решаващ фактор е, че маркировката следва да бъде само за продукти, които се отличават с екологичните си качества. Химическата промишленост, по-конкретно, насърчава политика, според която екомаркировката следва да бъде използвана за продукти, които просто отговарят на настоящите закони. Преди известно време например тя се опита да наложи екомаркировката за текстил, в който имаше огнезащитни химикали, които вече бяха забранени в електрическото оборудване. За щастие, тогава този опит беше пресечен и сега предстои да имаме законодателство, което има ясни правила по този въпрос.
<P>
Ще имаме законодателство, чрез което потребителите ще имат увереност, че даден продукт не съдържа карциногенни химикали или химикали, които биха застрашили сериозно способността на хората да имат деца. Изключение може да бъде предоставено единствено, като се прилагат строги критерии, ако няма алтернатива в дадена продуктова група и ако вещество от вида, който е опасен за здравето, е необходимо за продукт, чието цялостно екологично въздействие е значително по-малко от други продукти от същата група. Това е важно за надеждността на екомаркировката. Важно е и критериите за маркировката да бъдат динамични, така че да стават по-строги, успоредно с нарастването на възможностите ни и когато те ни позволят да произвеждаме по-екологосъобразни продукти.
<P>
Друг важен въпрос в разискването беше дали екомаркировката трябва да обхваща храните. Радвам се, че се взе решение да бъде извършено проучване за използваемостта и приложимостта, преди екомаркировката да бъде прилагана за храни, така че да се избегне всякакво объркване сред потребителите между екомаркировката и маркировката на екологично чисти продукти. Ако и когато, в един бъдещ момент, екомаркировката бъде разширена, за да обхване храните, например рибните, ще бъде важно критериите не просто да обхващат начина, по който е била произведена храната, а също и други екологични последици, свързани с нея, като например транспорта.
<P>
Госпожи и господа, в една или друга степен подобен вид дебат, относно динамичния характер на критериите, на който сме свидетели по отношение на екомаркировката, се провежда и в областта на етикетирането на разхода на енергия. Моето мнение е, че е много важно екомаркировката и етикетът за разхода на енергия да се придържат към един и същ принцип, т.е., критериите да стават по-строги с увеличаването и усъвършенстването на нашите знания, умения и технологии.
<SPEAKER ID="022" NAME="Roberto Musacchio" LANGUAGE="IT">
Г-н председател, госпожи и господа, аз също бих искал да благодаря на докладчиците. Маркировка, която е екологична, но и устойчива: това е предизвикателството на новия рамков регламент за екомаркировката. Регламентът е първа стъпка. Европейският парламент и Съветът проведоха ползотворни и конструктивни преговори, поне що се отнася до аспектите, свързани с химическите вещества. Сега е ред на Комисията в срок от една година да разработи зададените критерии, да въведе работен план и да състави първоначален списък с продукти, който да се използва при работата. Отделните държави-членки трябва да организират компетентните национални органи, да установят контакт с европейския орган и да приемат критерии за устойчивост, които да имат задължителен характер.
<P>
Какво все пак означава устойчивост на околната среда за екомаркировката? Това означава прилагането на новаторски производствени критерии през целия производствен цикъл: от намалението на емисии в методите на производство, до намаление на потреблението на енергия за основни активи, като например вода и разполагането на производствени центрове близо до крайните потребители. Всичко това не е нищо повече от революция. Това е предизвикателството, което изисква един достоверен опит за борба с изменението на климата, но също и една истинска революция в производствените методи. За да разработи тези критерии, Комисията и новият общностен орган са призовани да гарантират активното участие на водещи оператори и най-добрите практики, така че те да се възползват от нововъведения, изпробвани и изпитани от тези оператори в техните производствени цикли, като по този начин ги правят достъпни и прозрачни.
<P>
Зачитането на социалните работни норми е неразделна част от тези критерии, макар Регламентът все още да съдържа законово неприемлив термин, което се дължи на неразбираемия натиск от страна на Съвета при окончателните преговори. Терминът, който е използван, е "по целесъобразност": при устойчивото развитие, социалните клаузи и постоянната работа не могат да бъдат възможност, прилагана само "по целесъобразност". Изключенията, които ще бъдат прилагани към маркировката за екологично качество за продукти, които все още съдържат токсични химически вещества, които са опасни за вредни за околната среда, които са канцерогенни или вредни за репродукцията, са обаче ясни и ефективни. Едно предупреждение: контролът на Европейския парламент по този въпрос ще бъде изключително строг.
<SPEAKER ID="023" NAME="Luca Romagnoli" AFFILIATION="NI">
(IT) Г-н председател, госпожи и господа, докладът на г-н Tatarella относно схемата на Общността за екомаркировка е ключов документ: поздравявам докладчика и комисията и считам, че производствените методи и произходът трябва да бъдат заявени ясно и недвусмислено. Това важи, разбира се, за продуктите, които се предлагат на потребителите, но е също и изискване за честното отношение към дружествата, а също и ако желаем да не допуснем фалшивата и нелоялна конкуренция, която често се практикува от онези, които не зачитат социалните и производствените параметри за екологични продукти, да продължава да нанася щети и да изкривява пазара, както се случва в момента.
<P>
С други думи, става въпрос за зачитане на правилата за опазване на околната среда и очевидно социалните права на работниците: нашите институции следва да носят отговорност за това да се гарантира спазването им. Отново поздравявам докладчика за неговата чудесна работа.
<SPEAKER ID="024" NAME="Martin Bursík" LANGUAGE="CS">
Г-н председател, г-н член на Комисията, госпожи и господа, бих искал в началото да се извиня за това, че пристигнах със закъснение и да ви благодаря за предоставената ми възможност да се изкажа непосредствено след първата част на партийните изказвания.
<P>
Високо ценя това обсъждане, тъй като изказванията, направени до момента, ясно оценяват работата на докладчиците, Комисията и Съвета. Изглежда по принцип съществува консенсус по отношение на двете предложения, които очакваме на първо четене, и това ме удовлетворява. Тези предложения съставляват част от шестата програма за действие на Общността и приложения пакет, както е публикувана от Комисията през юли 2008 г. От така предложения план за действие става ясно, че има необходимост от промяна на моделите на поведение, начините на потребление и на производство и че нашите методи на производство и потребление не са устойчиви. Нанасяме щети на климата, на човешкото здраве и използваме природни ресурси по неустойчив начин.
<P>
Този въпрос е един от приоритетите на чешкото председателство и аз изразявам твърда убеденост, че чрез одобрението и преразглеждането на съществуващите регламенти относно екомаркировката и относно EMAS, ние до голяма степен ще успеем да осъществим този приоритет. Бих искал да благодаря на Европейската комисия и на държавите-членки за тяхната работа по тези регламенти и също така да благодаря за основната работа, извършена от Европейския парламент, на докладчика Linda McAvan от името на EMAS и на докладчика Salvatore Tatarella относно екомаркировката, и на всички останали, които участваха в това начинание.
<P>
Що се отнася до екомаркировката, беше постигнат компромисен текст, благодарение на съвместната работа на Съвета и Парламента, заедно с Комисията, като този текст подобрява доброволната система за етикетиране на продукти, по-конкретно, като опростява системата за присъждане на екомаркировка. Много е важно, че екомаркировката сега вече ще бъде по-привлекателна за потребителите. Даваме възможност системата да се разшири и да обхване и други продукти, а също така отбелязахме успех и в решаването на проблема, свързан с възможното етикетиране на хранителни продукти, благодарение на което потребителите ще имат възможността да разгледат и да вземат под внимание въздействието на продуктите или услугите върху околната среда, когато избират какво да закупят, а това е много важно.
<P>
Що се отнася до компромисния текст, който е в сила за EMAS, той ще даде възможност за още по-голяма видимост за организациите, които се присъединяват доброволно към системата, като по този начин ще увеличи нейната привлекателност. Според мен е много важно да намалим административната тежест за големите, малките и средните предприятия. Имаше сериозен дебат относно разходите за тази система и смятам, че намерихме разумен компромис за минимална цена, която все пак ще може да покрие оперативните разходи по въвеждане на тези маркировки.
<P>
Смятам, че е важно да се подчертае, че преразгледаната система EMAS е отворена и към организации извън Европейския съюз. Това от своя страна ще даде на системата по-голям авторитет, като насърчи прилагането в по-широк, по-глобален мащаб.
<P>
Изразявам твърдо убеждение, че одобрението на тези регламенти ще бъде от действителна полза за европейските държави и че то ще създаде нови възможности, които съответстват на текущата криза, и за решаване на най-големия глобален екологичен проблем, който е изменението на климата.
<P>
Бих искал отново да благодаря на Европейския парламент, на докладчиците и на членовете на Европейския парламент за тяхното ползотворно сътрудничество във връзка с компромиса и очаквам с нетърпение продължението на разискването.
<SPEAKER ID="025" NAME="Amalia Sartori" AFFILIATION="PPE-DE">
(IT) Г-н председател, госпожи и господа, смятам, че разискването тази сутрин подчерта до момента факта, че е свършена много работа и че има широко съгласие по този въпрос. Фактът, че дори след консултация със Съвета EMAS може да бъде завършена със съгласие на първо четене и само една тристранна среща означава точно това. Какво можем още да кажем и да добавим към вече казаното? EMAS и екомаркировката със сигурност са инструменти, които насърчават информирания избор на предприятията, сдруженията и институциите, от една страна, и на потребителите, от друга. Въпреки това ние трябва да подобрим комуникацията. Много други колеги, които говориха преди мен, изразиха такова мнение и аз също го подчертавам отново, защото смятам, че това е ключова стъпка.
<P>
Разполагаме с международна система ISO, която е позната на всички. Това се потвърждава от броя на регистрациите. Като Европейски съюз ние трябва да накараме предприятията да разберат защо трябва да изберат европейската система пред международната. Повишаването на екологичната осведоменост на всички посредством включването само на 4 000-5 000 предприятия от Европейския съюз, както направихме досега, не е добър резултат. Трябва да го подобрим, а да го подобрим означава преди всичко информация, информация и повече информация.
<P>
Градските съвети например не знаят, че те могат да бъдат сертифицирани по EMAS и представляват отличен пример. Уведомленията вероятно са били получени в службите, но все още не са намерили място в съзнанието и мисленето на администраторите. Ето защо EMAS се нуждае от повече участници. Всички работници от организация, сертифицирана по EMAS, играят роля за подобряване на екологичните резултати: използвайки по-малко вода, по-малко енергия и като събират разделно отпадъците. Това следва да стане цел, която да бъде постигната преди всичко от онези, които дават пример на останалите, и на второ място от онези, които вярват, че могат да извлекат ползи за себе си, дружествата, общността и нашите потребители, които вярват, че им се предлага по-добра гаранция чрез използването на този метод.
<SPEAKER ID="026" NAME="Richard Howitt" AFFILIATION="PSE">
(EN) Г-н председател, мога ли да подкрепя моята колега Linda McAvan и да поздравя членовете на комисията по околна среда за това, че представиха този доклад? Като докладчик на Парламента по корпоративна социална отговорност аз исках да допринеса за това разискване, като поставя разискването относно екомаркировката и EMAS, свързано с докладването от дружествата, в по-широкия контекст на това, което се опитваме да направим относно отговорността на предприятията и отчетността, и по-конкретно да решим въпроса за това дали доброволните схеми, при наличие на законно установени схеми, са правилният път напред и дали следва ние да имаме схеми, съсредоточени върху Европа, или един глобален подход.
<P>
Проблемът от гледна точка на корпоративната отговорност е, че разпространението на доброволни схеми може да се окаже по-скъпо и не толкова ясно, и на практика може да доведе до конкуренция, която да струва скъпо на предприятията, потребителите и, в действителност, на всички заинтересовани лица. Съществува, разбира се, изкушение при някои дружества да използват един инструмент, който е по-малко обременителен и по-евтин, но също и най-малко ефективен.
<P>
Проблемът, свързан с доброволчеството, може да се окаже, че то просто няма да бъде достатъчно по отношение на изменението на климата днес. Бях потресен, когато проектозаконът за изменението на климата мина през парламента на моята родна държава-членка, Обединеното кралство, от това как британската федерация на работодателите, CBI, на практика заяви, че желае задължително законово докладване по изменението на климата от страна на предприятията. Като се има предвид какво казваме в Европейския съюз за това, което трябва да се случи по отношение изменението на климата, въпросът е дали доброволчеството ще бъде достатъчно, дори и с промените, които съгласуваме в този доклад.
<P>
Накрая, въпросът глобално срещу европейско. В EMAS има 4 000 дружества, а в ISO 14001 те са 35 000. Дали причината е в това, че ISO не е толкова утежнен или защото нашите дружества работят на глобални, а не само на европейски пазари и желаят глобален подход?
<P>
Приканвам Комисията не просто да насърчава и да прилага EMAS, която желая да бъде успешна, но също и да се насочи поглед навън към установяване и заздравяване на глобалните инициативи по отношение на отчитането на въглеродните емисии от дружествата и други аспекти на корпоративната отговорност, така че да получим стабилни глобални механизми и за да можем след това да ги прилагаме и разпространяваме на нашия континент. Нека се опитаме да направим и двете.
<SPEAKER ID="027" NAME="Mojca Drčar Murko" AFFILIATION="ALDE">
(EN) Г-н председател, беше създадено европейско законодателство, което да насърчава предприятията да подобряват своите продукти и да постигат по-високи стандарти на енергийна ефективност и на съответствие със законодателството в областта на околната среда.
<P>
Екомаркировката, като част от плана за действие на Европейския съюз за политика на устойчиво производство, потребление и промишленост е такъв инструмент. Такава е и EMAS, схемата за управление на околната среда и одитиране. Става въпрос за постигане на баланс между регулаторните и пазарните инструменти с цел да се разработят доброволни стандарти за различните продукти и услуги или за да се подпомогне за оптимизирането на производствените процеси и за по-ефективното използване на ресурсите.
<P>
Към сегашния момент, проблемът е как модерните технологии могат да се използват за опазване на околната среда и как да бъдат подпомогнати промишлеността или услугите с цел повишаване на екологичната стойност на производството. Целта на екологичните сертификати е да се създадат полезни взаимодействия с други нормативни актове, които разглеждат екологичните аспекти на продуктите. EMAS спестява ресурси: сред тях е и водата.
<P>
От предишен опит знаем, че сертификати на различни нива не бяха достатъчно добре координирани. Съществуващите доброволни и регулаторни инструменти не бяха взаимосвързани, за да постигнат полезни взаимодействия. Първото преразглеждане на схемата EMAS не беше окуражаващо. В началото се очакваше, че дружествата, регистрирани по EMAS, ще отбележат по-добри резултати, тъй като екологичните изисквания на EMAS са по-строги в сравнение с по-стари и по-добре познати сертификати, като например ISO 14001. Въпреки това дружествата, регистрирани по EMAS, не показваха по-добри резултати, а системата за отлично екологично качество беше по-слаба в сравнение с ISO 14001.
<P>
Комисията откри причини за липсата на успех - системата е твърде строга и твърде сложна - и предложи приемливи опростявания.
<P>
Докладчикът, г-жа McAvan, добави ценни допълнителни промени. Сред тях е и текст в определението на EMAS, което аз считам за особено важно. То би помогнало да организациите да преминат по-лесно от стандартите ISO към EMAS.
<P>
Убедена съм, че нашите изменения подобриха предложението за регламент на Комисията и че го доближихме повече до потребителите. Предполагаме, че една безпристрастна система за сертифициране ще бъде оценена и от потребителите.
<P>
Надявам се, че това ще помогне на организациите да изберат най-рационалния систематичен подход, за да се свържат помежду си различните области на опазване на околната среда.
<SPEAKER ID="028" NAME="Roberta Angelilli" AFFILIATION="UEN">
(IT) Г-н председател, госпожи и господа, първо бих искала да поздравя докладчика за чудесната работа, свършена от него. Уверена съм в едно: това ще даде допълнителен тласък за разпространението на продуктите с екомаркировка в Европа. В момент, когато околната среда е най-разгорещено обсъждания въпрос, а търсенето на "зелени продукти" нараства, дори и в държави извън Европа, като например Съединените щати и Китай, екомаркировката ще бъде един от инструментите, който ще направи европейските продукти още по-конкурентоспособни на международния пазар. Всъщност екомаркировката е нещо повече от един знак за екологично качество: чрез продължаващо регулиране за повишаване на изискванията за отлично екологично качество, екомаркировката ще се превърне в стимул за непрекъснато подобрение и нововъведения.
<P>
Този доклад ще даде възможност за по-широко разпространение на продукти с екомаркировка, насърчавайки осведомеността за тях без по никакъв начин да намали гаранциите за здравето на потребителите. В заключение, бих искала да кажа, че моята страна, Италия, се нарежда сред водещите държави в Европа заради броя на предоставените разрешителни, като голям брой от тях са получени от туристическия сектор, който може да извлече полза от европейската маркировка за сертифициране на екологично качество, която се оценява и гарантира от европейското общество.
<SPEAKER ID="029" NAME="Eva-Britt Svensson" AFFILIATION="GUE/NGL">
(SV) Г-н председател, EMAS, доброволната схема за управление на околната среда и одитиране означава по принцип, че дружество или организация извършва екологичен преглед, изследва своето собствено въздействие върху околната среда, изготвя политика в областта на околната среда, поставя си цели и съставя план за действие. За съжаление EMAS не е много успешна до момента, тъй като от създаването й през 1993 г. са се регистрирали едва 4 200 организации, което е незадоволителен резултат в сравнение с 35 000 организации от Европейския съюз, които са постигнали сертифициране по ISO 14001. Ето защо едно преразглеждане на EMAS е оправдано, просто, за да я направи по-привлекателна и за да намали бюрокрацията за дружества и организации.
<P>
По време на преговорите между Съвета и Парламента, много от аспектите на EMAS бяха направени по-стриктни. Сега например от Комисията се изисква да изготви цялостен справочен документ за възможно най-много сектори, въз основа на програма с приоритети. Текстът също така ясно посочва, че запазеният знак на EMAS не може, при никакви обстоятелства, да бъде объркан с който и да е друг етикет за екологични продукти. Това е действително подобрение.
<P>
Преди известно време моят колега, Jens Holm, запита Комисията дали всички нейни главни дирекции са се регистрирали по EMAS, както направи Парламентът. Човек би помислил за логично институциите на Европейския съюз да имат задължението да дадат добър пример, но отговорът беше, че Комисията не работи с вътрешни цели за емисиите и че само пет от генералните дирекции на Комисията са се регистрирали по EMAS. Аз смятам, че това е повече от възмутително и бих искала да използвам тази възможност, за да поставя отново този въпрос пред Комисията: кога Комисията възнамерява да гарантира, че всички нейни генерални дирекции ще се присъединят към EMAS?
<SPEAKER ID="030" NAME="Roberto Fiore" AFFILIATION="NI">
(IT) Г-н председател, госпожи и господа, прекрасно разбирам добрите намерения на докладчика, но смятам, че тази екомаркировка е в противоречие с основните проблеми, които в момента нанасят вреди на селското стопанство и производството, по-конкретно в този период на криза. На първо място, аз считам, че е много важно да защитим националното производство от нелоялна конкуренция. Имам предвид държави като Китай, където някои стоки на практика се произвеждат в условия на робство; имам предвид laogai, концентрационните лагери, където се извършва селскостопанска и производствена дейност; също така имам предвид и определени добре познати напитки, които се консумират масово в целия свят, въпреки факта, че не знаем какво съдържат. С други думи, да се защити производството от нелоялна конкуренция и след това да се предприемат мерки, които да гарантират, че производството отговаря на националните потребности. Известно ни е, че в момента производството в Европа на зърно и други селскостопански продукти е ниско и като цяло най-вече в този кризисен период. Опасявам се, че това може да доведе до увеличаващи се разходи за нашите производители, но няма да повлияе на големия проблем, който е в основата на кризата и всъщност на европейската национална икономика: нелоялната конкуренция.
<SPEAKER ID="031" NAME="Avril Doyle" AFFILIATION="PPE-DE">
(EN) Г-н председател, бих искала в началото да поздравя двамата докладчици, г-жа McAvan и г-н Tatarella, съответно за докладите относно EMAS и екомаркировката. В тях се разглеждат много важни области от управлението на околната среда и екомаркировката, цялата област, свързана с намаление на отпадъците, намаление потреблението на вода и да се надяваме намалението на хранителни отпадъци.
<P>
Ако ми позволите да спомена по-конкретно нещо, което ме дразни особено много: в Европейския съюз 30 % от цялата храна на практика се прахосва. Така нареченият "срок на годност" е твърде консервативен, което води до безразборно натрупване на отпадъци от изхвърлянето на иначе напълно годни за консумация продукти. Това е част от етикетирането; нека го анализираме и да видим накъде се движим по този въпрос.
<P>
Също така имам доста резерви във връзка с това, че, в бързината да информираме по-добре потребителите за техния избор, ние всъщност може би ще постигнем обратния ефект на този, към който се стреми Директивата за здравните претенции, етикетирането на генетично модифицирани храни, хранителната информация за потребители - този въпрос тепърва трябва да бъде решен. А да не забравяме и случая с екомаркировката. След като всички настояват всичко да се постави на предната страна на опаковката - но дори и да е на гърба - как цялата тази информация, всяка важна по своему, ще бъде поместена на един продуктов етикет с четлив шрифт и на практика ще помогне на обикновения гражданин да направи своя информиран избор? Имам своите опасения.
<P>
Ако за момент се поставя в позицията на заместник-председател на комисията по рибно стопанство, бих искала да се отбележи нещо, което изглежда са два паралелни процеса за екомаркировка на рибни продукти. През 2005 г. Комисията прие съобщение за започването на разискване относно подход на Общността във връзка с програмите за екомаркировка на рибни продукти. След това през 2006 г. Европейският парламент прие доклада на моята колега Carmen Fraga Estévez, в който Комисията бе приканена да представи предложения за система за екомаркировка на Общността за рибни продукти. През 2008 г. Генерална дирекция "Морско дело и рибарство" обяви предложение за регламент относно екомаркировка на Общността за рибни продукти, за който беше планирано да бъде приет през март 2009 г. Това предложение все още не е завършено, но мисля, че ни беше обещано преди края на годината.
<P>
Междувременно, Генерална дирекция "Околна среда" изпрати на Европейския парламент хоризонтално предложение относно схема за екомаркировка на Общността, обхващаща всички продукти, включително риба и аквакултури, както и обработени селскостопански продукти. Въпреки писмените протести на председателите на комисията по рибно стопанство и на комисията по земеделие и развитие на селските райони, тези комисии не бяха включени.
<P>
Все пак със задоволство мога да отбележа за протокола днес, че едва наскоро Съветът, Парламентът и Комисията постигнаха съгласие по декларация относно развитието напред, която посочва, че независимо от приемането на Регламента за екомаркировката, Комисията потвърждава своето намерение да предложи преди края на годината регламент относно екомаркировката на рибни продукти. По-нататък се посочва, че проучването, предвидено в член 6, параграф 5, буква а) от Регламента за екомаркировка, отнасящо се до допълнителни аспекти като обработка, предварително опаковане, опаковане и транспорт, което ще проучи възможността за разширяване на обхвата на Регламента за екомаркировка, за да се включат храни, в това число и рибни продукти, както и продукти от аквакултури, няма да повлияе или да предопредели приемането на този регламент. Тази декларация също така пояснява, че екомаркировката ще бъде като допълнение към Регламента за конкретни рибни продукти.
<SPEAKER ID="032" NAME="Daciana Octavia Sârbu" AFFILIATION="PSE">
(RO) Намаляването на потреблението на енергия и ефективното управление на ресурси днес са основни принципи за множество социално-икономически участници. Всъщност, от въвеждането на схемата на Общността за управление на околната среда и одитиране през 1993 г. в тази програма са се регистрирали около 4 200 организации. Смятам, че е нужно да консолидираме тази схема, като увеличим броя на организациите, които я прилагат, и да я признаем като еталонна схема за управление на околната среда.
<P>
Сградата на румънския парламент използва енергия колкото град с население 20 000 жители. Вече предложих на ръководството на тази институция да се присъедини към схемата възможно най-скоро. Специалното внимание, насочено към малките организации, като например МСП и местните органи, е според мен важна стъпка към разширяване на екологичните резултати във възможно най-голям мащаб.
<P>
Бих насърчила Комисията и държавите-членки да положат усилия за популяризиране на EMAS, особено като предоставят стимули в замяна на участие. Що се отнася до наблюдението за напредъка на EMAS, това ще доведе до приемане на схемата и създаване на условия за положително развитие в тази област.
<P>
Смятам, че предложението на докладчика за въвеждане на ръководство за потребителя е добре дошло в момент, когато определеният език и изискванията ще станат по-достъпни чрез този документ. В момента се използва ежегоден цикъл на докладване, който считам за подходящ и не разбирам защо е необходимо да се въвежда нов тригодишен цикъл, който накрая ще се окаже объркващ. Макар да е необходимо повече, за да докаже EMAS своята жизнеспособност и ефективност, аз подкрепям продължаването на нейното използване толкова дълго, колкото е необходимо, като основната цел е да се запази целостта на околната среда. Благодаря ви.
<SPEAKER ID="034" NAME="Holger Krahmer" AFFILIATION="ALDE">
(DE) Г-жо председател, госпожи и господа, по начало приветствам европейската екомаркировка. Правилно е, че правим нов опит да разширим в по-голяма степен разпространението на екомаркировката на Общността. Също така считам, че е правилно да запазим доброволния характер на схемата и за в бъдеще.
<P>
В бъдеще схемата за маркировка ще бъде прилагана само там, където се прилагат ясни критерии и стандарти, с които трябва да се постигне съответствие преди да може да бъде използвана екомаркировката. Във връзка с това аз призовавам Комисията да изработи разумни, ясни и всеобхватни критерии. В основата им трябва да бъде идеята да се привлекат хора към тази схема. Ще бъде много жалко, ако създаването на екомаркировката се провали поради бюрократични спънки.
<P>
В крайна сметка потребителят ще реши дали екомаркировката ще успее, или ще се провали, тъй като именно потребителите са тези, сред които схемата трябва да намери прием. Колкото и да ми харесва екомаркировката "Blue Angel"[Син ангел], която имаме в Германия, това в крайна сметка не трябва да бъде въпрос на лични предпочитания, а по-скоро да се свежда до това да дадем на потребителите една кратка справка за конкретните качества, които притежава даден продукт. Може да има единствено добавена стойност за потребителите, ако държавите-членки не използват свои собствени символи, а съществува уеднаквен символ на европейско равнище. Бъркотията от символи отблъсква потребителите, вместо да ги информира. Един символ, един извод - това е посоката, в която трябва да работим всички заедно.
<SPEAKER ID="035" NAME="Antonio De Blasio" AFFILIATION="PPE-DE">
(HU) Доброволната схема за екомаркировка е от решаващо значение, тъй като е предназначена да насърчи разпространението в цяла Европа на екологосъобразни продукти както по отношение на производство, така и на потребление. Бих искал да насоча вниманието ви към важността от реформиране на схемата за екомаркировка и към необходимостта да се опрости системата посредством намаляване на административните тежести, свързани с използването на маркировката, и разширяване на обхвата на продуктовите категории, участващи в схемата. Аз обаче считам, че всичко това само по себе си няма да гарантира успеха на реформата.
<P>
Ако в резултат на тези договорености, продуктите, носещи маркировката с цвете, попаднат в по-висока ценова категория, както е при биологичните продукти, то тогава опитите да се насърчи потреблението им ще пропаднат.
<P>
Считам, че ние не бива да допуснем добавената стойност от използването на екомаркировката на европейско равнище да доведе до по-високи цени за тези продукти. В дългосрочен план осигуряването и насърчаването на по-широко разпространение на тези продукти ще бъде възможно единствено ако е съчетано с мерки за ограничаване на цените и данъчни или други облекчения.
<P>
Освен поддържането на стабилни цени, ние не трябва да забравяме за необходимостта от пространна информация за потребители и производители, което означава, че институциите на Европейския съюз и правителствата на държавите-членки трябва да предоставят информация за предимствата, гарантирани от маркировката, и за асортимента от продукти, участващи в схемата. За да могат потребителите да променят покупателните си навици, от съществено значение са широките промоционални и информационни кампании.
<P>
Бих искал също така да подчертая важността от изготвянето на подробна работна програма за постигането на новите цели, която да гарантира, че всички заинтересовани страни имат възможността да участват в нейното разработване. В резултат на постоянно променящата се среда на предоставяне на услуги, тези цели трябва да бъдат преразглеждани ежегодно.
<P>
Трябва да разберем, че независимо от нашата националност или националните ни ангажименти, пред всички нас стои задачата да опазим нашата околна среда, така създавайки възможности за разпространяване на онези цели и ценности, които Европейският съюз счита за свои и които съм убеден, че са основни предпоставки за един пълноценен човешки живот. Това наше задължение означава и че трябва да имаме възможността да изберем сред различните продукти в една и съща ценова категория онези, произведени по екологосъобразен начин.
<P>
Благодаря на докладчика за неговото сътрудничество по предложените от мен изменения. Благодаря му за изготвянето на доклада и благодаря на вас, че ме изслушахте.
<SPEAKER ID="036" NAME="Justas Vincas Paleckis" AFFILIATION="PSE">
(LT) Бих искал да поздравя докладчиците за тяхната чудесна работа. Смятам, че колегите Linda McAvan и Salvatore Tatarella са изготвили доклади, които ще помогнат на Европейския съюз да продължи да бъде един от най-екологосъобразните региони. Хората понякога се шегуват, а също и казват напълно сериозно, че строгите и ясни стандарти са най-важният износ на Европейския съюз. След като се адаптират към по-високи европейски стандарти, дружества от различни континенти често ги прилагат на други световни пазари.
<P>
Понастоящем националните екомаркировки са по-широко разпространени и по-добре познати, отколкото екомаркировките на Европейския съюз. Ето защо съм съгласен с докладчика, че са необходими повече усилия, за да направим тази маркировка по-разпознаваема за всички потребители в Европа и извън нея. Тук трябва да видим повече инициативност от институциите на Европейския съюз, националните правителства и отделните дружества. При все по-голямата интегрираност на пазарите на държавите от Европейския съюз, създаването на европейска маркировка и хармонизирането на изискванията е неизбежен процес, който е от полза за всички участници на пазара.
<P>
Приветствам също и обновяването на Системата за управление на околната среда и одитиране (EMAS). Засега нейната популярност е по-малка от тази на международния стандарт ISO 1400. Съгласен съм с мнението, че след като бъдат хармонизирани изискванията на EMAS и ISO, ще бъде възможно привличането на повече организации и те ще станат стандарти, които ще се допълват взаимно, вместо да се конкурират.
<P>
Сигурен съм, че в бъдеще ще се обръща повече внимание на опазването на околната среда и на ограничаването на неограниченото потребление. Считам, че двата доклада допринасят за напредък в тази посока.
<SPEAKER ID="037" NAME="Dorette Corbey" AFFILIATION="PSE">
(NL) Г-жо председател, задължена съм на г-жа McAvan и г-н Tatarella за тяхната отлична работа в областта на екомаркировката и схемата по управление на околната среда и одитиране (EMAS). Потребителите, които са загрижени за околната среда, могат да избират между различни екомаркировки, много от които се отнасят за биологични продукти. Европейската екомаркировка се отнася за всички продукти и е много ценно допълнение.
<P>
Европейската екомаркировка обаче се губеше постепенно от много години насам. Мога единствено да разпозная малкото цвете с кръг от звезди около него на една марка тоалетна хартия. Ето защо приветствам новите правила за подобряване на екомаркировката и за популяризирането й. Държавите-членки трябва да гарантират, че екомаркировката ще бъде по-добре разпознаваема в обществото.
<P>
Европейската екомаркировка се нуждае от ясни критерии и може да сложи край на разпространението на всякакви видове добронамерени отличителни знаци. Една широко подкрепена и бързо разпознаваема екомаркировка ще бъде стимул за производителите да подобрят продуктите си, да намалят разхода на материали и енергия и да рециклират много повече. Това изисква, разбира се, недвусмислени критерии. Производителите ще трябва да отговорят на нови и строги критерии, съвсем основателно, за да бъдат одобрени за екомаркировката. Критериите ще бъдат основани на научен анализ на целия жизнен цикъл на продуктите, което е чудесно. Впоследствие само първите 10 % до 20 % от продуктите от всяка категория могат да получат екомаркировка.
<P>
Докладчикът и докладчиците в сянка предлагат също така да се проучва дали хранителните продукти и напитките могат да бъдат включени в обхвата на екомаркировката. Поразява ме, че времето играе ключова роля не само в рибната промишленост, но също и в няколко други сектора. Все пак храните и хранителната промишленост за значителна тежест върху околната среда, а екомаркировката може със сигурност да допринесе за решаването на този проблем.
<P>
Съгласна съм също и с това, което казаха г-жа McAvan и г-н Wijkman в началото на това разискване: важно е, особено сега, да създадем стимули за екологосъобразното производство за ефективно използване на енергия и това законодателство ще изиграе своята роля в това отношение.
<SPEAKER ID="038" NAME="Martí Grau i Segú" AFFILIATION="PSE">
(ES) Г-жо председател, подкрепата за устойчивото производство е полезна, защото то носи полза както за конкурентоспособността на предприятията, така и за интересите на потребителите по отношение на качество на живот и индивидуална ангажираност към околната среда.
<P>
Във връзка с това екомаркировката е добър инструмент и следователно ние трябва да сме удовлетворени от укрепващите мерки, които разискваме днес. Екомаркировката все още се прилага единствено за много ограничен брой продукти, тя все още е слабо позната на потребителите и въпреки това тя е често имитирана без надлежно разрешение. Ето защо аз считам, че преразглеждането, което правим днес в европейските институции, ще спомогне да овладеем тези проблеми.
<P>
Трябва да имаме предвид още един основен факт: екомаркировката не трябва да отразява стандартна практика в рамките на устойчиво производство. Тя трябва да отразява превъзходство в рамките на устойчивото производство, което следва да стане все по-преобладаващо. Предизвикателството, което стои пред нас, е да направим нашата икономика зелена икономика. Ето защо екомаркировката следва да бъде най-висшият израз на това разпространение на добри практики по отношение на околната среда.
<P>
Тази седмица в комисията по вътрешен пазар и защита на потребителите се състоя първоначална размяна на мнения във връзка с доклада относно наименованията на текстилните продукти и свързаното с тях етикетиране, по който докладчик съм аз. По мое мнение текстилният сектор е добър пример за факта, че ние следва не само да изработваме процедури за одобрение на нови продукти - в този случай нови влакна - по-гъвкави, но също така и да се стремим да затвърдим екомаркировката, заедно с широкомащабни мерки, така че секторът като цяло да се движи към устойчивост. Само по този начин ще можем да се конкурираме с други пазари, които произвеждат с по-малко дискриминация и само така ще можем да удовлетворим изискванията на потребителите, които, за щастие, стават все по-взискателни.
<SPEAKER ID="039" NAME="Czesław Adam Siekierski" AFFILIATION="PPE-DE">
(PL) Г-жо председател, настоящата необходимост на законодателство на Европейския съюз е то да бъде опростено, така че законът да бъде ясен и разбираем за всеки гражданин. Екомаркировката означава информация за потребителите по въпросите на околната среда, включително информация за продукта, която улеснява решението дали той да бъде закупен или не. Въвеждането на системата ще допринесе за подобряване на състоянието на околната среда и ще противодейства на изменението на климата. То също така ще допринесе за намаляване на потреблението на вода.
<P>
Екомаркировките на продуктите следва да съдържат информация за количества и други данни, като следва те да бъдат ясни и четливи. По-голямото потребление на екологично чисти и природни храни, както и на местни продукти, ще допринесе за подобряване на състоянието на здравето в нашето общество.
<SPEAKER ID="040" NAME="Reinhard Rack" AFFILIATION="PPE-DE">
(DE) Г-жо председател, тъй като днес имам група посетители от Щирия в галерията за посетители, ще се опитам да започна в австрийската разновидност на немския език.
<P>
Ако се съдържа в него, трябва да го пише и това, което пише, трябва да е вярно. Това е нещо, което е важно за всички нас, а не само за това разискване. Трябва да покажем, че Европа се старае много по конкретни проблеми и постигна изключително добри резултати. Ние също така трябва да гарантираме, че няма да има безброй етикети на всеки продукт и е време - не само сега, точно преди европейските избори - да покажем на хората в собствените си държави и навън, че Европейският съюз работи по важни неща, които засягат самите граждани, и че много от нелепите неща, които човек може да чуе и прочете всеки ден, не са верни.
<SPEAKER ID="041" NAME="Председател">
Благодаря Ви, г-н Rack. Вашите посетители ще знаят, че са добре представени.
<SPEAKER ID="042" NAME="Silvia-Adriana Ţicău" AFFILIATION="PSE">
(RO) Информацията за екомаркировката на продуктите трябва да бъде лесноразбираема, а самата екомаркировка трябва да бъде разположена така, че да се откроява ясно и да определя въпросния продукт. Информацията от екомаркировката трябва да се отнася за енергийните показатели на продукта, трябва да бъде лесна за разбиране и следва да се основава на научни доказателства.
<P>
Комисията и държавите-членки трябва да гарантират, че ще бъдат разпределени необходимите средства за кампании, които да осведомяват за екомаркировката и да я популяризират. Призовавам Европейската комисия да създаде официална интернет страница на Европейския съюз, която да включва цялата информация и практическите аспекти, свързани с екомаркировката в Европейския съюз.
<P>
Има обаче твърде много бюрокрация в процеса на преразглеждане на критериите за екомаркировка за различните продукти в продължение на 18 месеца. Ако искаме тази схема да бъде ефективна, тя не трябва да бъде придружена от увеличена бюрокрация. Аз все пак смятам, че е необходим работен план на Общността за минимален период от три години, който да постави общи цели и да включва непълен списък от продуктови групи, който да бъде считан за приоритетен.
<P>
Когато създаваме критериите за екомаркировка, ние трябва да избегнем въвеждането на мерки, чието прилагане може да наложи непропорционални административни и икономически разпоредби относно МСП. Благодаря ви.
<SPEAKER ID="043" NAME="Martin Bursík" LANGUAGE="CS">
Бих искал да ви благодаря за изключително позитивното и интересно разискване по тази тема. Считам, че потреблението е основната характеристика на потребителското общество. Имах възможността на живея в общество, което съществуваше в условия на тоталитаризъм в продължение на 40 години и в което имаше недостиг на стоки и огромен потребителски потенциал. Ние преминахме през процес на развитие и считам, че опитът е интересен във връзка с по-нататъшното разширяване на Европа и осъвременяването на развиващите се страни. Преминахме през период на огромно желание за потребление. Въпреки това изглежда, че когато внезапно се появи избор под формата на широка гама от стоки и продукти, тогава нараства делът на хората в обществото, които се интересуват от качество на храната, качество на продукта, качество на водата и въздуха. За Европа е много важно да успее в това да предостави на тези потребители информация за това какво въздействие ще има потреблението на даден продукт върху околната среда, здравето, климата и устойчивото развитие в други региони, включително региони извън Европейския съюз.
<P>
Ето защо изразявам твърдо убеждение, че ако Европейският парламент одобри тези два регламента, той ще създаде големи ползи за гражданите на Европейския съюз, тъй като те ще имат възможността за много по-голям избор. Аз също така считам, че хората скоро ще съумеят да категоризират продуктите и храните, които привлякоха толкова много внимание в разискването и смятам, че това ще даде възможност на гражданите на Европейския съюз да допринесат активно за опазването на околната среда посредством техния избор като потребители. По този начин ние предоставяме на гражданите възможността да се чувстват по-добре да имат по-силното усещане, че те самите, всеки един от тях, участва активно в опазването на околната сред. Искам отново да благодаря на всички - на докладчиците, на Съвета, на Парламента и на Комисията - за това предложение, за отличното сътрудничество с чешкото председателство и за факта, че успяхме, според мен, да доведем този документ до успешен завършек на първо четене.
<SPEAKER ID="044" NAME="Stavros Dimas">
член на Комисията. - (EL) Г-н председател, бих искал в началото да благодаря на всички оратори в днешното разискване за техните конструктивни и положителни изказвания.
<P>
Въз основа на съгласувания текст за ΕΜΑS организациите и дружествата, най-вече малките и средните предприятия по целия свят ще имат достъп до проста и ефективна система за управление на околната среда.
<P>
С преразгледаната ΕΜΑS участващите дружества ще имат нетна полза, като се има предвид, че те ще имат възможност да използват своите екологични доклади, за да популяризират екологичните си резултати сред потребителите, обществото и други дружества, инспектори и одитори.
<P>
Благодарение на измененията, предложени от Парламента, текстът на Регламента относно екомаркировката беше допълнително подобрен от екологична гледна точка и сега е по-достъпен за дружествата. Измененията на Парламента също така изиграха много важна роля, за да се гарантира авторитет на маркировката сред потребители и екологични организации.
<P>
Преразгледаната екомаркировка ще бъде по-гъвкава и ще позволи на по-късен етап да бъдат създадени критерии за включването дори на повече стоки и услуги, особено в категории от стоки с важно въздействие върху околната среда и следователно много възможности за подобрение.
<P>
Одобрението на този текст на първо четене ще увеличи броя на продуктите с екомаркировка, давайки на потребителите по-голям избор, когато пазаруват. Нашата цел е, разбира се, да има широко признание за и защита на валидността и надеждността на европейската схема за маркировка на международно равнище.
<P>
Междувременно обаче тази екомаркировка първо трябва да бъде призната от потребителите и дружествата в целия Европейски съюз.
<P>
Ето защо искам да подчертая, че г-н Wijkman беше напълно прав, когато отбеляза, че трябва допълнително да затвърдим търговската подкрепа и пазарното разпространение на екомаркировката. Точно поради тази причина Комисията разпредели ресурси и средства повече от всеки друг път, за да увеличи пазарното разпространение на екомаркировката.
<P>
Ние също така напълно подкрепяме мнението, изразено от г-н Howitt относно перспективите за ΕΜΑS на международно равнище. За да бъда по-конкретен, международните стандарти ISO вече са включени и приети като част от ΕΜΑS. ΕΜΑS сега ще бъде отворена за заявления от международни дружества извън Европейския съюз.
<P>
Искаме да ограничим бюрокрацията и да гарантираме, че различните текстове, които се отнасят до съответните критерии, ще бъдат прости и ясни и че екомаркировката ще бъде хармонизирана до възможно най-голяма степен с други международни и национални маркировки.
<P>
Текстът на нашето предложение дава спомага за това, защото той съдържа препратка към изработването на обяснителни документи и приемането на специални правила за насърчаване на хармонизирането с националните маркировки.
<P>
Ще подам три изявления на Комисията при секретариата на Парламента за включване в протоколите от днешното заседание:
<P>
първото се отнася до начина, по който се разглеждат подвеждащи претенции за рибни продукти. Комисията има намерение да предложи регламент, който ще забрани етикетирането с подвеждащи претенции, които са несъвместими с устойчивите рибни стопанства;
<P>
второто изявление е свързано с намерението на Комисията да гарантира, че преразгледаният регламент относно екомаркировката не нарушава регламенти, свързани с химически продукти, като например регламента REACH;
<P>
третото изявление се отнася до плана на Комисията да проучи отново нивото на митата върху продукти с екомаркировка.
<P>
В заключение, бих искал да кажа, че и ΕΜΑS, и екомаркировката са изключителни инициативи. Към днешна дата потенциалът нито на едната, нито на другата е напълно използван и съм съгласен с г-жа Svensson, че трябва да се прилага, както се прилага сега не само в петте генерални дирекции и комисиите, но също и в останалите генерални дирекции и точно това правим с решението, което подготвяме. Европейският парламент реши да приложи ΕΜΑS и очакваме от Съвета да направи същото.
<P>
Предложеното днес преразглеждане ще даде възможност ΕΜΑS и екомаркировката да се развият като отправни точки за правилно управление на околната среда и за най-добри екологични резултати на продуктите.
<P>
Ето защо искам да подчертая отново важността от постигането на съгласие на първо четене. В текстовете бяха направени множество полезни промени и резултатите са много балансирани. Следователно ви призовавам да подкрепите този текст в неговата цялост без допълнителни промени.
<P>
Преди да завърша, бих искал отново да благодаря на докладчиците за техния изключително полезен принос. Дълбоко съм убеден, че с тяхната упорита работа и със сътрудничеството на чешкото председателство ние сме в положение да постигнем съгласие на първо четене, което е много важно.
<P>
(EN) Изявления на Комисията
<P>
1) Относно връзката на Регламента за екомаркировка с предстоящото законодателство в областта на рибарството
<P>
Отделно от приемането на Регламента за екомаркировка, Комисията потвърждава намерението си до края на годината да предложи Регламент за екомаркировка на рибните продукти, който да се основава предимно на критерии за устойчиво рибарство.
<P>
Проучването, предвидено в член 6, параграф 5 от Регламента за екомаркировка, по въпроси, свързани с някои допълнителни аспекти като обработка, предварително опаковане, опаковане и транспорт, което ще изследва възможността за разширяване на обхвата на Регламента за екомаркировка, като се включат хранителни продукти, в това число продукти на рибарството и аквакултури, няма да повлияе или да предопредели приемането на този Регламент.
<P>
2) По отношение на съгласуваността със законодателството в областта на химикалите
<P>
Комисията ще гарантира съгласуваността при прилагане на Регламента за екомаркировка с другите законодателни актове на Общността, имащи отношение към него, в които се съдържат разпоредби относно вещества, препарати и смеси.
<P>
3)Във връзка с преразглеждането на таксите
<P>
Комисията потвърждава намерението си да преразгледа размера на таксите за екомаркировка в срок от 18 месеца от влизането в сила на Регламента, като отчита извършените от държавите-членки разходи по администриране на схемата, и да предложи съответна промяна в размера на таксите.
<SPEAKER ID="045" NAME="Salvatore Tatarella">
докладчик. - (IT) Г-жо председател, г-н министър, г-н член на Комисията, госпожи и господа, аз също приветствам възможността да изкажа благодарност на всички участници в разискването, което показа широко съгласие относно работата, извършена в комисията по околна среда, обществено здраве и безопасност на храните. По време на разискването се откроиха нови гледни точки, допълнителни мотиви и още предложения, които, надявам се, ще бъдат от полза за Комисията и държавите-членки при изпълнение на техните задължения.
<P>
Провеждайки днес това разискване и гласуване, Парламентът на практика изпълни ангажимента си по тези два важни въпроса. Сега е ред на Комисията да се произнесе. Изключително съм доволен от трите изявления на члена на Комисията, записани за протокола. Очакваме Комисията да извърши своето проучване върху хранителните продукти много внимателно, така че да се изключи евентуалното объркване на тази маркировка с етикета за органичен продукт. С нетърпение очакваме Регламента относно продуктите на рибарството, както го очаква с особен интерес и комисията по рибно стопанство. Благодаря на комисията за помощта, която ни оказа в този труден момент.
<P>
Призовавам Комисията да обърне внимание на изключването на токсичните продукти - трябва да действате много внимателно и много предпазливо. Що се отнася до кампанията за популяризиране, надяваме се Комисията да провежда ефективни и целенасочени кампании, за да достигне до широката общественост и особено до младите хора. Очакваме твърдите срокове, които се опитахме да определим, да бъдат спазвани, както и принципът за намаляване на изпитването върху животни. Имам само едно малко притеснение и съжаление - навярно можехме да направим повече за договорите. Това ще остане за следващия път.
<SPEAKER ID="046" NAME="Linda McAvan">
докладчик. - (EN) Г-жо председател, бих искала да се позова на думите на Avril Doyle, която каза, че имаме прекалено много инициативи и етикети, които са етични и устойчиви, и да призова Комисията да разгледа този въпрос, за да не допуснем потребителите да бъдат заблуждавани. Членът на Комисията преди малко говори за маркировката на продуктите на рибарството и за това, че хората трябва да са сигурни какво купуват. В друг случай съм се занимавала с въпросите на лоялната търговия и защитата на маркировката за съответствие с принципите на справедливостта и какво се наблюдава напоследък - разработват се алтернативни маркировки. Някои от тях са коректни, но други се опитват да наподобяват маркировката за съответствие с принципите на етичност, да претендират за спазване на принципите на справедливост, а всъщност се опитват да правят това по евтиния начин, без да са преминали през независимата проверка, необходима за една истинска система за маркировка. Ето защо се надявам Комисията да гарантира, че всички тези системи за маркировка и етично етикетиране ще запазят своята цялост и че няма да бъдат подценявани, превръщайки се просто в маркетингови инструменти на организации, целящи да убедят потребителите, че са екологични и етични, докато всъщност се прикриват.
<P>
Надявам се Комисията да обърне внимание на това и да подходи с отговорността на цялата институция. Всеки път, когато повдигна този въпрос, получавам отговор: "Това не е от наша компетентност, това е за другия отдел", и всеки се стреми да прехвърли отговорността на другия.
<P>
И накрая, благодаря още веднъж на всички за тяхното участие и принос. Очаквам с нетърпение гласуването, което се надявам да бъде ясно и недвусмислено.
<SPEAKER ID="047" NAME="Председател">
Разискването приключи.
<P>
Гласуването ще се проведе днес в 11,00 ч.
<P>
Писмени декларации (член 142)
<SPEAKER ID="048" NAME="Alin Lucian Antochi  " LANGUAGE="RO">
Напълно подкрепям доклада на г-жа Vălean относно прилагането на Директива 2004/38/ЕО, още повече в светлината на неотдавнашните събития в някои държави-членки, които демонстрираха грубо нарушаване на една от четирите основни свободи, а именно правото на гражданите да се движат свободно и да пребивават на територията на държавите-членки.
<P>
Нещо повече - неефективното транспониране или дори липсата на траспониране на Директивата в националните законодателства на държавите-членки доведе до редица злоупотреби, включващи административни затруднения и ограничително тълкуване на законодателните разпоредби относно идеята за "незаконно пребиваване", като се стигна дори до неправомерно задържане и експулсиране на европейски граждани. Решението не е да се затворят границите, а по-скоро да се търсят конкретни начини за улесняване интеграцията на гражданите в разнообразието на европейските общества.
<P>
Надявам се, че докладът, който разискваме, ще допринесе значително за мониторинга върху транспонирането на съдържащите се в тази Директива разпоредби, ако държавите-членки и Комисията съумеят да реализират успешно сътрудничество в това отношение.
<P>
Понастоящем желанието на всеки европейски гражданин е да живее в Европейски съюз, в който се зачитат основни ценности като свободното движение на хора. Не трябва обаче да забравяме, че за да постигнем тази цел, всички ние трябва да дадем своя принос.
<SPEAKER ID="049" NAME="Rovana Plumb  " LANGUAGE="RO">
Екомаркировката е доброволна мярка, предназначена да насърчи на европейско ниво разпространението на продукти, които през целия си жизнен цикъл имат висока степен на ефективност и намалено въздействие върху околната среда.
<P>
Натрупаният опит в резултат от прилагането на тази схема за сертифициране в продължение на близо 10 години, включваща 26 категории продукти, 622 лиценза и повече от 3 000 продукта и услуги (детергенти, хартия, облекло, обувки, тъкани, туризъм и къмпинги), показва необходимостта от по-категорична намеса за решаване на някои основни аспекти на схемата.
<P>
Като се има предвид, че много икономически субекти са недоволни от дългия срок на процедурата за одобряване на критериите и от факта, че след като бъдат одобрени, критериите бързо остаряват морално. Бяха направени промени в начина на тяхното одобряване (максимален срок от 180 дни от приключването на оценката до одобрението, като се въвежда опростена и съкратена процедура за преразглеждане за несъществени промени в критериите), както и нова система за присъждане на маркировка.
<P>
За да поддържа доверието в схемата за сертифициране - екомаркировка, е необходимо:
<P>
прилагане на общия принцип на защита на здравето на потребителите и за опазване на околната среда, дори когато става дума за продукти с маркировка;
<P>
популяризационни дейности: по-добро осведомяване на потребителите, започване на кампании за осведомяване с цел поддържане на доверието в екомаркировката, като се използва европейско финансиране;
<P>
специално внимание да бъде насочено към малките и средните предприятия.
<P>
Подкрепям доклада и поздравявам докладчика.
<SPEAKER ID="050" NAME="Esko Seppänen  " LANGUAGE="FI">
Бих искал да подчертая, че схемата на Общността за екомаркировка ще създаде обща основа за нейното използване, но тя не трябва да позволява забраната на други видове маркировка. Според мен е важно ние да можем да поставяме върху даден продукт знак, обозначаващ неговото производство в страната, в която се продава, и не одобрявам позицията на Комисията това да бъде забранено в кампаниите, финансирани със средства на Общността. Обозначаването на страната на произход в местното производство на хранителни продукти например е най-добрият вид екомаркировка.
<P>
(Заседанието, прекъснато в 10,35 ч., се възобновява в 11,00 ч.)
