<CHAPTER ID="009">
Одобряване на протокола от предишното заседание
<SPEAKER ID="138" NAME="Martin Schulz" AFFILIATION="S&amp;D">
(DE) Г-н председател, нямам забележки по протокола от вчерашното заседание, но вместо това бих искал да коментирам един инцидент от заседанието тази сутрин. При разискването тази сутрин към колегата Kinga Göncz, член на Парламента от моята група и бивш унгарски външен министър, беше отправена обида от страна на Krisztina Morvai от фашистката партия Jobbik ("Движение за по-добра Унгария"), което е напълно неприемливо. В качеството си на външен министър на Унгария г-жа Göncz е работила по-усърдно от почти всеки друг в страната за постигане на международно помирение между Унгария и съседните държави. Бих искал да осъдя категорично възмутителната обида, отправена към г-жа Göncz от г-жа Morvai, член на неофашистка партия.
<P>
(Ръкопляскания)
<SPEAKER ID="139" NAME="Kinga Göncz" AFFILIATION="S&amp;D">
(HU) Благодаря Ви за тази възможност да се изкажа. Съжалявам много, че тук в Европейския парламент се води подобно обсъждане. Бих искала също да отговоря накратко, че представляваната от Krisztina Morvai партия сформира паравоенен отряд през 2006 г. и оттогава насам го използва, за да сплашва мирното мнозинство от обществеността.
<P>
Това по-конкретно включва малцинствата, хомосексуалистите, ромите и евреите. Този паравоенен отряд наскоро беше разформирован от съда, но на заседанието през юли член на Парламента от тази партия беше облечен с униформа на организацията. В Унгария тази партия водеше кампания, изпълнена с антиевропейски, расистки, хомофобски, антиромски и ксенофобски речи и редовно в изказванията си описваше Унгария като колония на Европейския съюз. Събитието, за което говори Krisztina Morvai, беше през 2006 г., когато крайнодесните протестиращи подпалиха централната сграда на унгарската държавна телевизия и организираха бунтове в продължение на дни, при които бяха ранени 113 полицейски служители.
<P>
Те организираха нови бунтове и на 23 октомври. Всъщност те се опитаха да прекъснат държавна церемония с насилствени действия. Тогава за пръв път в историята на страната след смяната на режима полицията се сблъска с крайно десни протестиращи. Впоследствие правителството създаде независима комисия, чиито доклади са поместени на множество уебсайтове, включително на английски език. Комисията направи предложения и бяха заведени множество съдебни дела. Органите на унгарското правителство разследваха тези злоупотреби.
<P>
Наистина имаше проблеми. Бих искала обаче да кажа на Krisztina Morvai, щом тя нарича институционалната система в собствената си държава диктаторска - въпросът е, че ако в Унгария демокрацията наистина не функционираше, тя сега нямаше да може да направи изказването си в тази зала. Отново поднасям извиненията си, че този въпрос беше повдигнат пред Парламента и искрено се надявам, че това обсъждане няма да бъде продължено тук.
<SPEAKER ID="140" NAME="Zoltán Balczó" AFFILIATION="NI">
(HU) Г-н председател, съгласно Правилника за дейността имам половин минута да задам въпрос. Той е отправен към г-н Schulz. Въз основа на клеветническите твърдения, изказани тук от колегата му, как смее да нарича в тази зала една партия фашистка само защото тя не е съгласна с всички аспекти от общата насока на Европейския съюз? Тази партия получи 430 000 гласа в Унгария. Следователно наричате 430 000 избиратели фашисти. Отсега нататък мислете, преди да говорите!
