<CHAPTER ID="003">
Природни бедствия в Европейския съюз
<SPEAKER ID="006" NAME="Председател">
Ще започна с една доста тъжна информация във връзка с наводненията в Европа. За пореден път тази година Европа беше засегната от бедствия с наводнения. Неотдавна пострадаха Белгия, Франция, Нидерландия и Северна Италия - в момента има наводнения в Централна Италия - както и в югозападната част на Англия и няколко други страни. Може би, когато се възползвате от възможността да се изкажете, защото след момент ще отстъпя думата, вие ще дадете и други примери за сериозни наводнения, които са засегнали Европа
<P>
Има смъртни случаи, както и щети, възлизащи на милиони. Преди осем години беше създаден фонд "Солидарност" на Европейския съюз с цел подпомагане на страни, засегнати от природни бедствия. Заделените в този фонд средства досега са били използвани при 33 сериозни природни бедствия. Днес ние сме съпричастни с болката на семействата на загиналите, както и на онези, на които водата е отнела всичко, което са притежавали. Знаем че това са ужасни, извънредни събития в живота на всеки засегнат.
<SPEAKER ID="007" NAME="Sergio Paolo Francesco Silvestris" LANGUAGE="IT">
Г-н председател, госпожи и господа, през последните седмици няколко европейски държави бяха засегнати от сериозни наводнения, които съсипаха населението на засегнатите райони.
<P>
Миналата седмица четирима белгийски граждани са изгубили живота си в провинциите Валонски Брабант, Източна Фландрия и Ено на границата между столицата и северната част на страната. Колкото до мнението на органите, това е най-лошото наводнение за последните 50 години. За два дни е паднал толкова дъжд, колкото обичайно пада за месец. Положението е било толкова лошо, че се е наложила намесата на армията, за да се евакуират най-тежко засегнатите области.
<P>
Подобни ситуации са възникнали и в западната част на Франция, където много от пътищата са били непроходими и това е довело до задръствания в транспортната система. Продължителните дъждове са попречили достъпа до обработваеми земи, което е възпрепятствало есенната сеитба.
<P>
Преди двадесет дни родната ми страна Италия също беше сериозно засегната в районите на Венето, където има два смъртни случая, Фриули-Венеция Джулия, Лигурия и Калабрия с по един смъртен случай във всеки, както и в провинция Салерно в Кампания и Тоскана, където трима души са загинали, а десетки пострадали е трябвало да бъдат измъкнати от калта и отломките, и един човек, който е в неизвестност в Ровиго.
<P>
Щетите възлизат на повече от 1 млрд. евро само за най-неотложните поправки, към които трябва да се добавят средства, необходими за строителните дейности. Над 4 500 души са без домове, засегнати са 280 общини и над 500 000 души, опустошени са селскостопански площи и 150 000 животни от добитъка са умрели.
<P>
Бих искал да отбележа два аспекта. Първият от тях е изключителното мобилизиране на механизма за помощи и световната солидарност, която изпрати хиляди хора в подкрепа на засегнатите от първия етап на извънредната ситуация. Те заслужават благодарността и признателността на нашата институция.
<P>
Другият аспект е свързан с дългосрочните последици, които тази катастрофа ще предизвика. Структурата на европейската производствена промишленост се състои от малки и средни предприятия, които са загубили всичко: машини, транспортни средства и материали. Същото се отнася и за хилядите земеделски стопанства, чиито култури, но също и трактори, машини и семена, бяха съсипани до неизползваемост от калта, като бяха наводнени конюшни и животновъдни стопанства, а хиляди животни и птици бяха удавени.
<P>
Тези стопанства, които вече се бореха с икономическата криза, сега са обречени да изпаднат в несъстоятелност. С течение на времето наводненията ще доведат до унищожаването на производствената система, както и до безработица и изчерпване на засегнатите земи. Затова Европа трябва спешно да изиграе своята роля, като гарантира на правителствата на засегнатите страни желанието си да мобилизира фонд "Солидарност".
<P>
Дори ако това означава отмяната на строгите критерии за активиране на фондове, дори и без одобрението на бюджет 2011, трябва незабавно да се отзовем на нашите съграждани, които изживяват дори сега последствията от една толкова сериозна криза и които имат правото да усетят подкрепата на Парламента, както и че Европейският съюз предоставя солидна подкрепа.
<SPEAKER ID="008" NAME="Edite Estrela">
от името на групата S&D. - (PT) Г-н председател, от името на групата на Прогресивния алианс на социалистите и демократите в Европейския парламент, бих искала да изразя нашата солидарност с всички засегнати от природните бедствия райони, както и да изкажа нашите искрени съболезнования към семействата на жертвите на бурите. 2010 г. започна, шокирайки света с мащаба на трагедията, причинена от бедствието, което засегна автономната област Мадейра в Португалия. Скоро след това ураганът "Синтия" връхлетя Франция. Екстремни метеорологични явления засегнаха и Испания, Белгия, Германия и Нидерландия, като причиниха значителни щети.
<P>
В Централна Европа летните наводнения са все по-чести и опустошителни. Хиляди хора са били принудени да изоставят домовете си в Чешката република, Словакия, Унгария, Австрия, Полша, Италия и Обединеното кралство, а множество фабрики са били принудени да преустановят работа. Всяка година стотици хиляди хектари гори в южната част на Европа биват унищожени от пожари. Счита се, че изменението на климата изостря положението и че природните бедствия, причиняващи ужасни вреди по отношение на човешки жертви, щети по околната среда и намаляване на икономическата активност, се увеличават. От жизненоважно значение е да предотвратим, проучим и правилно да управляваме риска.
<P>
Според Международната стратегия за намаляване на бедствията на Обединените нации по-доброто градско планиране в крайбрежните зони, както и опазването на екосистемите, може да намалят последиците от природните бедствия. От друга страна, следва да се подсилят механизмите за гражданска защита, да се опростят инструментите за отговор и правилата за прилагане на нормативните актове да станат по-гъвкави. Г-н председател, Вие споменахте фонд "Солидарност". Непонятно е защо Съветът продължи запора на новия регламент за фонд "Солидарност", когато той беше одобрен от Парламента. Бих искала също така да посоча, че неотдавна Парламентът одобри предложението за създаване на Европейска обсерватория за сушите като център за познаване, смекчаване и контрол над последиците от сушата. По-големите инвестиции в областта на превенцията и обучението на персонал също могат да променят нещата.
<SPEAKER ID="009" NAME="Dirk Sterckx" LANGUAGE="NL">
Г-н председател, разбира се, съпричастни сме преди всичко с жертвите. В моята страна се удавиха четирима души, а чувам, че и в други страни стотици хиляди хора са понесли огромни финансови и емоционални загуби в предприятията и домовете си. Разбира се, изразяваме съчувствие първо на тях. През последните седмици, месеци, дори години, голям брой от държавите-членки са имали проблеми с водата, т.е. с наводнения. Имам въпрос към Комисията. Смятате ли, че за оценката на тези събития ще е полезно да съберем експерти от различни държави-членки, от различни райони и да им предоставим възможността да ни кажат своето мнение за случилото се, за да получим по-пълна представа за причините? Това е един много сложен въпрос, но според мен, ако можем да разберем основните причини, ще можем да обсъдим с тези специалисти и оздравителните мерки. Според мен анализ за риска на всеки речен басейн, като например тези, които извършихме за околната среда в Директивата за водите, би бил полезен. Също така трябва да обсъдим с тях и превантивните мерки. Как можем да предотвратим повторната поява на едно такова бедствие. Защото все още сме в очакване на някой проливен дъжд, като валежите ще са съсредоточени в конкретни райони; това в крайна сметка беше причината за наводненията. И накрая, ако отново се сблъскаме с извънредна ситуация, трябва да сме сигурни, че ще сме в състояние да предприемем по-добре координирани мерки за по-ефикасно изхвърляне на водата. Бих искал да помоля Комисията да събере експерти, с които да направим точна оценка на неотдавнашните бедствия.
<SPEAKER ID="010" NAME="Isabelle Durant" LANGUAGE="FR">
Г-н председател, и аз бих искала, от името на групата на Залените/Европейски свободен алианс, да изкажа съболезнования към всички семейства и всички хора, които са били засегнати от тези трагични наводнения, към всички онези, които са загубили свои близки, и към всички онези, които са претърпели значителни материални загуби. Въпреки това бих искала да спомена и изкажа своята благодарност към всички пожарникари, спасители и доброволци, които бяха много активни през последните няколко седмици във всички засегнати райони.
<P>
Пострадалите трябва да бъдат подпомогнати и компенсирани не само в най-кратък срок, но и през идните месеци. Също така ще трябва да предложим една издържана и иновативна политика, която да се справи със основните причини за проблема, и аз предлагам на Комисията три вида мерки.
<P>
Първо, трябва да изпълним ремонтни и строителни проекти, които да направят почвата по-малко непромокаема, защото всеки път, когато се строи производствен обект, търговски център или жилищен комплекс, той трябва да бъде проектиран така, че да не предизвика по-висока непромокаемост на почвата. Тази разпоредба не се отнася само за наводнените зони.
<P>
Второ, трябва да преразгледаме селскостопанските си практики. Интензивната селскостопанска политика направи земята по-уязвима към внезапни промени във времето. Затова в този смисъл трябва да засилим всички агро-екологични мерки.
<P>
На последно място, съществува въпросът с предупреждаването и координирането на градовете, така че да могат да се подготвят и да справят с подобни инциденти, когато те се случат. Смятаме, че на моменти, комуникацията и мобилизацията не са достатъчно бързи и трябва без съмнение да се помисли за по-активни процедури за координация на разпространението на метеорологичните предупреждения.
<P>
Ето защо предлагам Европейският съюз да преразгледа всички свои политики - политиката за превенция, както и действащите политики във всички други области - и да разработи такива, които да са полезни в подобни ситуации, в противен случай, когато след няколко месеца настъпят следващите по-екстремни метеорологични събития, отново ще се озовем тук, изказвайки съболезнованията си към жертвите - към хора, семейства и предприятия. Считам, че трябва да избегнем това и можем да го направим във всички наши политики.
<SPEAKER ID="011" NAME="Julie Girling" LANGUAGE="EN">
Г-н председател, от моята група също бихме искали да отправим искрените си съболезнования към засегнатите. Лично аз съм изпитала това; даже именно наводненията в собствения ми регион бяха причината за първия ми контакт с Европейския парламент и действително ме вдъхновиха да стана впоследствие член на ЕП, така че мобилизирането на средства от фонд "Солидарност" тогава беше голямо събитие за мен. Само тази седмица имахме още наводнения в Корнуол, който е в моя регион.
<P>
Г-н Sterckx вече каза това, което самата аз мисля, но смятам, че мога да го повторя. Считам че ранните предупреждения са важни, но всички ние знаем колко бързо се движи и колко бързо се променя времето. Чудя се дали е наистина е целесъобразно да се инвестират много пари в системи за ранно предупреждение за времето, когато такива вече има. Става дума за действията, които се предприемат, когато се получи предупреждение. Както каза г-н Sterckx, Европа определено би могла да придаде сериозна добавена стойност в ситуация, при която можем да се поучим едни от други.
<P>
Знам, че в случая на Глостършир, откъдето съм аз, след наводненията бяхме изключително подпомогнати от връзките ни най-вече с австрийските региони, където имаха сериозен опит с наводнения по високите райони. Ние нямахме този опит.
<P>
Смятам, че е добра идея Комисията да се съсредоточи върху изграждането на някои регионални връзки, така че да можем да се научим едни от други как да се справяме с проблема, защото очевидно, той няма да изчезне.
<SPEAKER ID="012" NAME="Lothar Bisky" LANGUAGE="DE">
Г-н председател, от името на Конфедеративна група на Европейската обединена левица - Северна зелена левица, бих искал да изразя своята съпричастност към жертвите и пострадалите. Всички групи в Парламента са единодушни по този въпрос. Единодушни сме и че трябва бързо да предоставим помощ. Много разумни неща вече бяха казани. Не е необходимо да ги повтарям, но действително напълно ги подкрепям. Има още един аспект, който бих искал да подчертая, и това е поражението в дългосрочен план. Не трябва да забравяме, че много от последиците ще имат по-трайно въздействие върху околната среда, отколкото можем да предвидим в момента. По тази причина ми струва важно фонд "Солидарност" и мерките които ще предприемем, да бъдат насочени към тези дългосрочни последици от природното унищожение.
<P>
Бих искал да направя един последен коментар. Можем да стоим тук и да обсъждаме въпроса, но най-важното нещо, което можем да направим, е да предоставим подкрепа, така че хората да организират помощта за себе си, защото те имат по-ясна представа от условията на място, отколкото имаме ние тук в Парламента.
<SPEAKER ID="013" NAME="Mara Bizzotto" LANGUAGE="IT">
Г-н председател, госпожи и господа, от името на моята група, бих искала да изразя солидарността си с всички засегнати от наводненията граждани. Въпреки това бих искала да ви кажа за моя регион, регион от 5 милиона жители, където 500 000 души бяха засегнати от наводненията. Засегнати са 131-а общини, 7 000 души са изгубили домовете си, 140 кв.км са наводнени, три болници и здравни заведения са евакуирани и има два смъртни случая. Земеделието понесе тежък удар и 23% от системата от предприятия на Венето също усетиха пълното въздействие. Това е само, за да си изградите някаква представа за размера на тази катастрофа.
<P>
Европа трябва да направи повече. Европа трябва да мобилизира фонд "Солидарност" и знаем, че ако бюджетът не бъде одобрен, фондът не може да се мобилизира. За нас е много лесно да стоим тук и да говорим за велики стратегии, планове за развитие и митични програми: Европа следва да инвестира повече в научни изследвания и превенция на хидрогеоложкия риск, да насърчава отговорното териториално планиране и да предостави стимули за употребата на системи за ранно предупреждение.
<P>
Тя следва да инвестира повече в хидротехнически защитни съоръжения, защото реките ни са изложени на риск и продължават да застрашават здравето нашите граждани. Затова искрено се надявам, че поне веднъж Европа ще намери решение и нека гласът й бъде чут, защото тя често е обвинявана, че е твърде далеч от гражданите си.
<SPEAKER ID="014" NAME="Председател">
Разискването приключи.
<P>
Писмени изявления (член 149)
<SPEAKER ID="015" NAME="Olga Sehnalová" LANGUAGE="CS">
И природните бедствия, и промишлените аварии, както видяхме от последната трагедия с токсичния разлив в Унгария, са, за съжаление, сравнително често явление в Европа. Доверието в Европейския съюз като организация, проявяваща солидарност при необходимост, зависи от способността да се осигури ефективна, и по-специално бърза, помощ за засегнатите райони и за техните жители. Най-важният въпрос тук е времето. Правилата, управляващи всяка помощ, следователно трябва да са колкото се може по-гъвкави, особено в случаи на бедствия от трансграничен характер. Условието да се постигне определена предвидена степен на поражение, независимо от размера на засегнатата територия и сериозността на щетата, изглежда незадоволително. В действителност е невъзможно да се предвиди всичко. Затова напълно подкрепям промени, насочени към ефективното и своевременно мобилизиране на ресурсите. Възможността да помогнем на гражданите ни е, по мое мнение, значителен положителен аспект от възприемането на ЕС. Как по-добре да докажем че Европа е тук за своите граждани?
