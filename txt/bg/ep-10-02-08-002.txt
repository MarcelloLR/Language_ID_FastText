<CHAPTER ID="002">
Изявление на председателя
<SPEAKER ID="006" NAME="Председател">
С дълбока скръб трябва да ви съобщя за трагичната кончина на г-жа Juarez Boal, заместник-ръководител на Делегацията на Европейския съюз в Хаити. Г-жа Juarez Boal преди това е работила в Европейския парламент до 2002 г. Тя загина в трагичното земетресение, което сполетя Хаити на 12 януари. Общият брой на жертвите на земетресението може да достигне 200 000 души. Сигурно си спомняте, че миналия месец, по време на предишната сесия, почетохме паметта на всички загинали в земетресението с едноминутно мълчание. Тогава не знаехме, не бяхме сигурни, че измежду тях е бил и човек, толкова тясно свързан с Европейския парламент и работата на Европейския съюз - г-жа Juarez Boal.
<P>
Вчера беше проведен вторият кръг на президентските избори в Украйна. Докато чакаме официално потвърждение на резултатите от гласуването, бих искал да поздравя народа на Украйна за провеждането на свободни и прозрачни избори. За такива съобщават докладите от Украйна. Все още не съм получил официално съобщение, но според изявленията на нашите колеги, членове на ЕП, които наблюдаваха изборите, с изключение на някои оплаквания и определени нарушения на изборните правила, абсолютното мнозинство от всички, свързани с изборите, са действали в съответствие с процедурата и стандартите на демократичните избори. Това е много голямо постижение за Украйна. Спомняме си, че преди пет години нещата стояха по съвсем различен начин. Днес нашето пожелание към Украйна е президентът, избран мирно и по демократичен път, да работи за добруването на страната. Искаме също да установим възможно най-добри взаимоотношения с Украйна. Въпреки високото ниво на политическа нестабилност през последните години, сега се вижда, че демокрацията в Украйна има здрави основи.
<P>
Бих искал също да използвам тази възможност, за да призова всички политически сили в Украйна да преодолеят различията си и да започнат да работят заедно за провеждане на социално-икономически реформи, както и на съдебни и конституционни реформи, а също така да продължат своята европейска програма. Ще повторя: Европейският съюз много държи да има добри, приятелски отношения с Украйна. Това се отнася както за бъдещето правителство, така и за опозицията. Надяваме се и очакваме Украйна да работи в единство по този въпрос. Това е наше общо предизвикателство и обща отговорност. В сряда ще се проведе разискване относно положението в Украйна след изборите. Ще изслушаме докладите на нашите колеги. Председател на мисията за наблюдение на изборите на Европейския парламент беше Paweł Kowal. Колегите ни бяха там, наблюдаваха гласуването в неделя и ще споделят информация за това с нас.
<P>
Гласуването за одобрение на новата Европейска комисия ще се проведе утре. Това ще бъде един от най-важните моменти в настоящия парламентарен мандат. От името на нашите граждани ние ще изразим волята си в демократично гласуване и точно поради тази причина утрешният ден е много важен.
<P>
По време на утрешното заседание ще гласуваме и по резолюцията относно новото рамково споразумение за отношенията между Европейския парламент и Комисията. Текстът на това споразумение ви беше предоставен. Това е много важен законодателен акт, който ще определи по какъв начин ще работят заедно двете институции през следващия парламентарен мандат.
<P>
В сряда ще бъде проведено и друго важно разискване - относно обработката и изпращането на данни за финансови съобщения на Съединените американски щати за целите на Програмата за проследяване на финансирането на тероризма. Аз лично ще председателствам това разискване. Европейският парламент смята за изключително важно осигуряването на подходящо равнище на защита на личните данни. Ние сме избрани пряко от нашите граждани и имаме задължения към тях, но от друга страна, разбираме важността на споразумението SWIFT. Тези приоритети трябва да се вземат предвид от всички членове на Парламента, когато приемат това важно и отговорно решение. Гласуването ще се проведе в четвъртък. Аз няма да мога да присъствам на гласуването, защото ще участвам в Европейския съвет в Брюксел.
<P>
Бих искал да ви осведомя и за още нещо.
