<CHAPTER ID="013">
Годишен доклад на ЕЦБ за 2009 г. - Последно развитие на ситуацията с обменните валутни курсове на международния пазар (разискване) 
<SPEAKER ID="030" NAME="Председател">
Следващата точка е общото разискване относно:
<P>
доклада на г-н Balz, от името на комисията по икономически и парични въпроси относно годишния доклад на ЕЦБ за 2009 г., и
<P>
изявлението на Комисията относно последното развитие на ситуацията с обменните валутни курсове на международния пазар.
<SPEAKER ID="031" NAME="Burkhard Balz" LANGUAGE="DE">
Г-н председател, госпожи и господа, току-що бе отправено искане за малко тишина. Може би някои колеги ще се съобразят с него.
<P>
Госпожи и господа, докладът ми днес по същество е свързан с дейността на Европейската централна банка през 2009 г. - с други думи, в период, през който икономическите, финансовите и все по-често всички политически дейности се определяха най-вече от икономическата и финансова криза. Кризата, която в началото беше чисто финансова, се разпространи и втората й вълна засегна цялата реална икономика. Икономическата активност отбеляза спад в световен мащаб, а все по-ниските приходи от данъци и увеличаващите се в резултат от кризата разходи за социално обслужване доведоха до повишаване на публичните дефицити. Допълнителните мерки за стимулиране на икономиката също допринесоха за равнището на дълга. В резултат на нарасналите дефицити правителствата в Европейския съюз приеха обширни пакети от мерки за строги икономии. Според мен тези пакети бяха необходими, а в някои случаи закъсняха. Те обаче ограничиха възможностите за действие от страна на правителствата.
<P>
Въпреки че през втората половина на 2009 г. икономическата активност започна да се възстановява, тогава се появи заплахата от трета вълна, която да превърне финансовата и икономическа криза в криза на публичния дълг през 2010 г. По мое мнение, тази опасност все още не е преодоляна. Напоследък получихме много ясен знак от случая с Ирландия, че проблемът на свръхзадлъжнялостта на държавите-членки не е решен и следователно също така съм съгласен с председателя г-н Ван Ромпьой, че провал на еврото е немислим. Все пак това е положението в момента. Вместо това в моя доклад се разглежда 2009 г., през която можем да кажем, че ЕЦБ реагира подходящо - всъщност дори добре - на предизвикателствата. Мерките й доказаха, че имат широк успех и спасиха много финансови институции от фалит. Финансовите институции обаче не винаги прехвърлят изцяло ликвидността към реалната икономика, като в резултат не може да се използва целият потенциал на тези мерки за възстановяване.
<P>
Тъй като мерките включват извънредни стъпки, сега е важно оттеглянето им да става разумно и да бъде планирано внимателно. Проблемите в Гърция и други държави от еврозоната може отчасти да се дължат на вътрешни причини, но те също така извадиха на показ фундаментални проблеми, които съществуват в рамките на Икономическия и паричен съюз. Бяха нарушени принципите на Пакта за стабилност и растеж. В момента преживяваме последиците, сред които е и случващото се в Ирландия. Сега тези нарушения трябва да бъдат отстранени и не трябва да се допускат нови. Пактът за стабилност и растеж трябва да бъде укрепен, а Икономическият и паричен съюз трябва да е по-балансиран.
<P>
В миналото недостатъчно добрата координация на икономическите политики в рамките на паричния съюз доведе до появата на значителни икономически дисбаланси между държавите от eврозоната и остави последната без предварително определен механизъм за управление на кризи. Еврозоната ще трябва да намери решение за тези дисбаланси, ако иска да предотврати възникването на нова криза. В крайна сметка обаче процесът на извършване на структурна реформа - наред с прегледа на регулаторната рамка за финансовата политика - може да укрепи еврозоната. Въпросът за независимостта на Европейската централна банка също ще бъде съществен аспект от новото икономическо управление, особено по отношение на неотдавна създадения Европейски съвет за системен риск. Следователно Парламентът ще продължи да изпълнява задължението си да прави сериозен преглед на дейността на ЕЦБ.
<P>
Напълно съм убеден, че Европейският съюз и еврозоната ще намерят начин да преодолеят кризата и че ще излязат от нея по-силни от преди. През следващите месеци обаче ще трябва да извлечем правилните поуки от това, което се случи. Това е огромно предизвикателство, но в своята история до момента Европейският съюз постоянно е показвал, че се развива най-добре, когато трябва да се справя с предизвикателства. Следователно тази криза също така представлява възможност, която следва да използваме.
<P>
В заключение, бих искал да благодаря на докладчиците в сянка от другите групи за изключително приятното и ползотворно сътрудничество при работата по доклада. Това не е нещо, което се приема за даденост, и в случая заслужава да бъде подчертано.
<SPEAKER ID="032" NAME="Жан-Клод Трише" LANGUAGE="FR">
Г-н председател, г-н Balz, госпожи и господа, имам честта да представя пред вас, както е предвидено в договора, Годишния доклад на Европейската централна банка за 2009 г. Тъй като се наложи известно изменение на програмата поради европейските избори, аз говорих пред вас през миналия март за предишния годишен доклад. Следователно през тази година се обръщам за втори път към Парламента.
<P>
Позволете ми преди всичко да изразя радостта си от подкрепата, която Европейският парламент отново изразява в предложението си за резолюция в подкрепа на годишните изслушвания пред комисията по икономически и парични въпроси и по-общо в подкрепа на това да се поддържат по-тесни отношения с Европейската централна банка. Приветствам това с още по-голяма сила, тъй като тази година Европейският парламент показа много убедително желанието и способността си да утвърждава преобладаващия европейски интерес особено по отношение на пакета от мерки за финансов надзор.
<P>
(DE) Бих искал в началото да направя кратък преглед на мерките в областта на паричната политика, предприети от Европейската централна банка по време на икономическата и финансова криза. Освен този кризисен период бих искал също така да се върна назад към дейността на ЕЦБ през първите дванадесет години от съществуването й. В заключение, искам да се спра на най-актуалните предизвикателства, които ни очакват през 2011 г.
<P>
(EN) Г-н председател, позволете ми да започна, като спомена действията, предприети по време на кризата.
<P>
2009 г. беше най-предизвикателната година за паричната политика на ЕЦБ. Тя започна със силен икономически спад в световен мащаб, последвал в резултат от възникналата през есента на 2008 г. финансова криза. В условия на отслабващ инфлационен натиск ние продължихме да провеждаме политиката си на допълнително понижаване на нашите основни лихвени проценти. Като цяло за период от седем месеца - от октомври 2008 г. до май 2009 г. - понижихме основния си лихвен процент по рефинансиране с 325 базисни точки. Това го сведе до 1%.
<P>
За да гарантираме, че домакинствата и дружествата в еврозоната ще се възползват от тези благоприятни условия за финансиране, през 2009 г. продължихме и дори разширихме засилената си подкрепа за кредитиране на банките в еврозоната. Направихме това в отговор на недееспособните парични пазари, които отслабиха възможността паричната политика да влияе на прогнозите за ценовата стабилност само чрез решения относно лихвения процент. Най-важната сред тези "нестандартни мерки", както ги наричахме, е предоставянето на ликвидност при пълно разпределение на заявките чрез операции по рефинансиране за банки от еврозоната срещу добро обезпечение и при преобладаващия в момента основен лихвен процент по рефинансиране за няколко матуритета, които далеч надхвърлят седмичните операции. През 2009 г. ние удължихме матуритетите и на нашите по-дългосрочни операции по рефинансиране до една година. Това, разбира се, бяха изключително важни решения.
<P>
Както правилно се подчертава във вашата резолюция относно годишния доклад на ЕЦБ, тази засилена кредитна подкрепа успя да предотврати това, което би се превърнало в депресия или много по-дълбока рецесия, ако се беше появило допълнително напрежение в резултат от недееспособността на пазарите. Позволете ми да подчертая, че всичките ни действия напълно съответстваха на нашия мандат за осигуряване на ценова стабилност в средносрочен план за еврозоната като цяло. Фактът, че успяхме надеждно да изпълним нашия мандат се отразява в благоприятните прогнози за инфлацията и твърдо стабилизираните инфлационни очаквания в еврозоната.
<P>
След някои подобрения на условията на финансовите пазари през 2009 г. отново се появи напрежение в редица сегменти на пазара на облигации в еврозоната. Тъй като гладкото функциониране на последния е важно за прехвърлянето на основните лихвени проценти на ЕЦБ, взехме решение да се намесим на пазарите на дългови ценни книжа в еврозоната с цел да помогнем да се възстанови по-нормалното функциониране на трансмисионния механизъм на паричната политика към икономиката. За тази цел въведохме нашата програма за пазарите на ценни книжа. За да гарантираме, че тази програма не оказва влияние върху текущата позиция на паричната ни политика, ние изтеглихме цялата "инжектирана" ликвидност.
<P>
За да обобщя, позволете ми да подчертая, че всички нестандартни мерки, които приехме по време на периода на остър финансов стрес, са временни по своята същност и са изготвени със съображения за тяхното изтегляне. Някои от нестандартните мерки, създадени през 2009 г. и началото на 2010 г., вече са преустановени с оглед на подобрените условия на някои финансови пазари и предвид продължаващия процес на възстановяване на еврозоната.
<P>
Позволете ми да споделя с вас няколко мисли относно добрите постижения на еврото. Според мен има три основни елемента.
<P>
Първо, ЕЦБ постигна това, което се очаква от нея съгласно дадения й от договора мандат, а именно ценова стабилност. Действително средната инфлация за еврозоната през последните близо 12 години е на равнище 1,97%. Това е изцяло в съответствие с нашето определение за ценова стабилност, а именно, целта ни да поддържаме годишния темп на инфлацията в еврозоната под, но близо до 2% в средносрочен план. В този смисъл през последните 12 години Евросистемата функционира като котва на стабилност, което важи и в последно време, въпреки предизвикателната конюнктура, създадена от световната финансова криза.
<P>
Второ, и това е нещо, което се отразява благоприятно върху надеждността на паричната политика на ЕЦБ, инфлационните очаквания, както споменах, остават твърдо стабилизирани на равнища, съответстващи на ценовата стабилност.
<P>
Трето, надяваме се, че този успех се дължи на пълната независимост на ЕЦБ от политическо влияние, на първостепенната задача за осигуряване на ценова стабилност и на прозрачната комуникационна политика, особено по отношение на определението за ценова стабилност. Двата стълба на паричната стратегия на ЕЦБ дават възможност за далновиден и средносрочно ориентиран курс на действие, който е подкрепен от солидна аналитична рамка. Тази рамка включва задълбочен анализ на динамиката на парите и кредита, като се отчита паричното естество на инфлацията в средно- до по-дългосрочна перспектива.
<P>
Ние считаме, че този цялостен подход позволява да се вземат добре информирани и съгласувани решения, като в същото време запазваме устойчивост и поглеждаме отвъд краткосрочната колебливост.
<P>
Що се отнася до външното измерение на еврото, позволете ми да кажа само, че нашата валута се утвърди в международен план. През 2009 г. еврото възлизаше на близо 30% от общия размер на международните дългови книжа и от общия размер на световните валутни резерви.
<P>
Когато говорим за международни измерения на еврото, ще кажа нещо и за текущите проблеми с валутните курсове, области, в които призовавам за изключително благоразумие
<P>
Има две основни теми. Първата е връзката между основните конвертируеми валути с плаващи курсове на индустриализираните държави, като долара, еврото, йената, лирите стерлинги и канадския долар. След срива на системата "Бретън Удс" в началото на 70-те години на ХХ век тези валути са с плаващ курс. Следва да подчертая силната позиция на международната общност, че излишната колебливост и неочакваните промени в обменните курсове имат неблагоприятни последици за икономическата и финансова стабилност.
<P>
Позволете ми да кажа, че ЕЦБ оценява направените напоследък изявления от американските органи, а именно от секретаря на министерство на финансите на САЩ и от председателя на Федералния резерв, които подчертават, че е в интерес на Съединените щати доларът да бъде силен спрямо останалите основни конвертируеми валути. Напълно подкрепям това становище. Долар, който е надежден сред основните валути на развитите икономики, е в интерес на САЩ, Европа и на цялата международна общност.
<P>
Вторият въпрос се отнася до валутите на икономиките с възникващи пазари, които имат излишъци по текущите сметки и обменни курсове, които не са достатъчно гъвкави. По този въпрос международната общност е съгласна - и това беше потвърдено в Корея миналата седмица - че преминаването към по-пазарно ориентирани системи на валутните курсове, засилващи стабилността на последните, е в интерес на засегнатите нововъзникващи икономики и на международната общност.
<P>
По-рано ЕЦБ казваше, че не е време за самодоволство. Сега това важи с по-голяма сила от всякога. Предизвикателствата пред нас са разнородни. Всички отговорни органи, както и частният сектор, трябва да поемат изцяло своите отговорности и това важи за изпълнителната власт, централните банки, регулаторните органи, надзорните органи, частния сектор и финансовата индустрия. По-конкретно, сегашната криза ясно показа, че прилагането на амбициозни реформи в областта на икономическото управление е в интерес и на страните от еврозоната, и на последната като цяло.
<P>
Внесените от председателя Ван Ромпьой и одобрени от Европейския съвет през октомври 2010 г. предложения за реформа на икономическото управление на ЕС подобряват съществуващата надзорна рамка на равнище на ЕС и като цяло изглеждат подходящи за държавите от ЕС, които не участват в паричния съюз. Що се отнася до конкретните изисквания за еврозоната обаче, според нас те не са достатъчни за това, което считаме за необходимо, за да се гарантира възможно най-доброто функциониране на икономиката с единна валута.
<P>
Убеден съм, че през идните месеци Европейският парламент ще помогне на Европа да превърне в реалност така необходимия гигантски скок в икономическото управление. Със законодателната си роля относно финансовия надзор и ЕССР Парламентът показа решителността си, когато става въпрос за важни въпроси.
<P>
Бих искал да се възползвам от възможността да ви благодаря за това и да изразя убедеността си, че влиянието на Парламента по време на разискването на икономическото управление ще бъде решаващо.
<P>
Друго важно предизвикателство е свързано с финансовото регулиране. Следва да се възползваме изцяло от уроците на кризата и да запазим инерцията на финансовата реформа. Както се посочва във вашата проекторезолюция, бързото прилагане на Базел III е от решаващо значение. Законодателните предложения на Комисията относно късите продажби и извънборсовите деривати също са задължителна предпоставка, за да направим финансовата система по-прозрачна и устойчива.
<P>
Предстои ни решаваща година. През 2011 г. трябва да се приеме преработената рамка за управление, трябва да се проведат задълбочени обсъждания относно рамката за управление на кризи и може би да се стартира процедура за промяна в договора. Трябва да проведем всички тези реформи правилно, за да гарантираме, че Европа като цяло и еврозоната могат да посрещнат бъдещите предизвикателства дори с още по-голям капацитет и убеденост.
<P>
2011 г. ще бъде също така първата година от съществуването на Европейския съвет за системен риск. Както призовавате във вашата резолюция, правим всичко по силите си, за да подкрепим новия орган. В същото време, разбира се, пълната независимост и първостепенната задача на ЕЦБ, записана в Договора от Маастрихт, остават непроменени и вече подчертах това пред Парламента.
<P>
Ще продължим да изпълняваме своята задача. Това се изисква от нас съгласно договора. Можете да ни вярвате, че ще осигурим на гражданите това, което очакват.
<SPEAKER ID="035" NAME="Оли Рен" LANGUAGE="EN">
Г-н председател, позволете ми преди всичко да благодаря на докладчика, Burkhard Balz, за солидния и изчерпателен доклад относно годишния доклад на ЕЦБ за 2009 г. Комисията приветства доклада, който по правилно отразява основните въпроси. В доклада се признава и възхвалява работата, свършена от ЕЦБ при управление на кризата. Комисията споделя становището, че под ръководството на председателя Жан-Клод Трише ЕЦБ е управлявала умело и с твърда ръка в тази трудна ситуация.
<P>
Искам да използвам възможността да благодаря на Жан-Клод Трише за отличното сътрудничество, и по-специално за решаващата му роля в този период на сътресения. ЕЦБ чрез своя контрол и нестандартните си мерки имаше решаваща роля за потушаването на огъня, за да се преодолее кризата и така да се положат основите за устойчив растеж и създаване на работни места.
<P>
Във вашия доклад правилно се подчертава, че финансовата криза е разкрила необходимостта от засилване на икономическия надзор в еврозоната. Комисията е съгласна с това и точно поради тази причина направихме няколко законодателни предложения за засилване на икономическото управление в ЕС, особено в еврозоната.
<P>
Взехме предвид също така няколко предложения, направени в доклада на г-н Feio за укрепване и разширяване на икономическото управление в Съюза. Комисията по икономически и парични въпроси получи предложенията на Комисията и в момента работи по въпроса с цел да спази амбициозния краен срок - юни следващата година, което аз оценявам и одобрявам.
<P>
Позволете ми сега да премина към втората част от разискването, която засяга последните тенденции при международните валутни курсове. Вярно е, че колебливостта на валутните пазари се е повишила през последните седмици, като има съществени изменения в стойността на основните двустранни валутни курсове.
<P>
Еврото поскъпна спрямо долара от юни тази година поради по-добрите данни за икономиката на еврозоната и допълнителната експанзия на паричната политика на САЩ. Напоследък обаче еврото отслабва в известна степен спрямо повечето валути, тъй като по-голямото безпокойство, свързано с публичните финанси на държавите-членки и най-вече на Ирландия, засегна еврото. След като през тази година като цяло се понижи спрямо завишеното си равнище от края на миналата година, в момента еврото в реално ефективно изражение е близо до дългосрочната си средна стойност. В сравнение с началото на годината еврото е поевтиняло в реално изражение с около 7%.
<P>
Във връзка с бавното възстановяване на развитите икономики и големите капиталови потоци на икономиките с възникващи пазари много държави се стремят да отслабят своите валути или поне да прибегнат до запазване на конкурентна стойност. Следователно е важно, че на провелата се миналата седмица в Сеул среща на високо равнище лидерите на страните от Г-20 ясно и категорично поеха ангажимент да се въздържат от обезценяване на своите валути.
<P>
На срещата страните от Г-20 също така взеха решение да работят съвместно за възстановяване на баланса в глобалната икономика. Беше постигнато споразумение да се работи по примерни насоки. Ясно е, че гъвкавостта на валутния курс трябва да играе роля при необходимото възстановяване на баланса, така че обменните курсове да отразяват основните икономически показатели, както беше подчертано от председателя Трише. Комисията ще продължи да подкрепя това важно направление в работата на Г-20, което ще бъде и един от основните акценти на срещата на Г-20 под френско председателство през следващата година.
<P>
В заключение, трябва да ви информирам за една важна тенденция във връзка с еврозоната. Вчера, когато Съветът Екофин одобри искането на ирландското правителство за финансова помощ от ЕС, министрите се съгласиха с Комисията и ЕЦБ, че предоставянето на помощ за Ирландия е гаранция за опазване на финансовата стабилност в Европа. Финансовата подкрепа на ЕС може да бъде предоставена чрез програма със строги условия относно политиката, която в момента се договаря с ирландските органи и Комисията и МВФ в сътрудничество с ЕЦБ. Програмата ще бъде насочена към фискалните предизвикателства на ирландската икономика по решителен начин и програмата също така ще включва фонд за потенциални нужди от капитал за банковия сектор в бъдеще. За да облекчим стреса на банковия сектор, трябва да се изготви цялостен пакет от мерки, включително за намаляване на дълговото финансиране и преструктуриране, за да се гарантира, че ирландската банкова система изпълнява своята роля правилно при функционирането на икономиката като цяло.
<P>
В момента се провеждат технически разговори относно програма на ЕС и МВФ и преговорите може да приключат до края на ноември. Освен финансиране от ЕС и МВФ мога да ви информирам, че Обединеното кралство и Швеция дадоха знак, че остават в готовност да допринесат за програмата чрез двустранни заеми, което е благоприятно
<P>
В крайна сметка вчерашните решения са критична стъпка напред в съвместните ни опити да стабилизираме ирландската икономика и следователно да запазим финансовата стабилност е Европа.
<SPEAKER ID="036" NAME="Jean-Paul Gauzès" LANGUAGE="FR">
Г-н председател, г-н Трише, г-н член на Комисията, госпожи и господа, аз очевидно се присъединявам към хора от хвалебствия за работата на ЕЦБ и няма да повтарям какво е казал колегата г-н Balz в своята резолюция. За краткото време, което ми е отредено, бих искал просто да кажа, че трябва да вземем предвид и нашите граждани.
<P>
Защо казвам това по този начин днес? Защото вчера вечерта по всички френски телевизионни канали един бъдещ кандидат за президент направи спектакъл, като скъса банкнота от 10 евро, на която беше направил фотокопие и беше увеличил, и показа, че разкъсвайки тази банкнота, унищожава причината за всичките ни проблеми.
<P>
Това, разбира се, не е вярно. Всичко, което трябва да направим, е да полагаме усилия заедно и да общуваме. Работата, която се върши в областта на надзора, организацията и регулациите, които вече споменахте, г-н председател, е отлична. Знаете, че имате подкрепата на Парламента и сам посочихте това. Пред нас обаче стои истинска задача по отношение на онези наши граждани, които не разбират посланията, които се изпращат.
<P>
Всеки ден заглавията в пресата са за все по-мрачни решения и невероятни ситуации и мога да ви кажа, че в петък, когато бях "на терен", както казваме ние в политиката, се срещнах с близо 100 - 150 души. Всички те ми задаваха един и същи въпрос: какво ще се случи с еврото? Страхът, който изпитват нашите граждани, не е в синхрон с това, което се прави - при това добре - от Европейската централна банка.
<SPEAKER ID="037" NAME="George Sabin Cutaş" LANGUAGE="RO">
Г-н председател, преди всичко бих искал да благодаря на докладчика, г-н Balz, за неговото сътрудничество. Аз също приветствам факта, че Европейската централна банка е получила статут на институция на ЕС след влизане в сила на Договора от Лисабон.
<P>
Второ, бих искал да подчертая, че има значителни макроикономически различия между икономиките в еврозоната, което подчертава необходимостта от по-тясно хармонизиране на икономическата и паричната политика. Пактът за стабилност и растеж не е подходящ инструмент за справяне с настоящите икономически дисбаланси. Едно решение на тази безизходица може да бъде емитиране на държавни облигации на равнище на ЕС. Този механизъм за солидарност ще осигури устойчиво финансиране за държавите-членки в извънредно тежко положение, ще повиши ефективността на бюджетния надзор и ще подобри значително ликвидността. Единната валута следва да бъде допълнена от фискално затягане и съвместен дългосрочeн дълг.
<P>
Безпомощното поведение на финансовите оператори допринесе за икономическата и финансова криза. Освен това неотдавнашните спекулативни атаки срещи някои държави-членки затрудниха получаването на заеми от страна на последните на международните финансови пазари, което буквално засегна стабилността в цялата еврозона. Следователно считам, че е необходим постоянен механизъм за предпазване на еврото от спекулативни атаки. Задължение на Европейската комисия е да наблюдава дейността на съществуващите в момента агенции за кредитен рейтинг и да разработи структура за агенции за кредитен рейтинг на равнище на ЕС.
<P>
Не трябва също така да забравяме, че мерките за строги икономии, приети от националните правителства, могат значително да намалят шанса за европейско икономическо възстановяване. Ето защо е необходим модел за икономическо управление на равнище на ЕС, който да обединява фискалната консолидация със създаването на работни места.
<P>
Комисията трябва също така да предложи конкретни цели за намаляване на различията в конкурентоспособността между икономиките в ЕС и не на последно място, да продължи да инвестира в екологосъобразна енергия.
<SPEAKER ID="038" NAME="Sylvie Goulard" LANGUAGE="FR">
Г-н председател, г-н член на Комисията, преди всичко се присъединявам към хора във възхвала на нашия докладчик, който според мен е очертал въпроса много ясно.
<P>
В своя доклад той поставя акцент върху иновациите, предложени от Договора от Лисабон, и наистина искам да Ви благодаря, г-н Трише, за това, че тази вечер отново напомнихте на онези от нас, които изглежда не са запознати с факта, включително и тези, които по някаква случайност са го подписали и ратифицирали, че Договорът от Лисабон включва една основна новост: ще можем да разискваме публично - в тази зала - реформата на Пакта за стабилност.
<P>
Под ръководството на г-н Рен Комисията изготви набор от предложения, които са в правилната посока и са доста смели, особено онези, които приканват за по-строга дисциплина, като се отчитат макроикономическите дисбаланси, които г-н Balz всъщност споменава в доклада си. Освен това Вие, г-н Трише, на няколко пъти призовавате за "гигантски скок", с други думи, за истинска стъпка напред в това управление.
<P>
Напълно съм съгласен с казаното от г-н Gauzès, че когато отидем "на терен", се чудим дали внесените предложения от Комисията през септември са съвсем удачни, дали трябва да се вземе предвид кризата в момента, за да се постигне възможно по-голям напредък. Във връзка с това бих искал да посоча, че онези, които създадоха еврото, никога не са мислили, че ние просто ще координираме икономическите политики в дългосрочен план. Предвиждаше се политически съюз, а именно възможност да се вземат решения, като се упражнява надзор от Парламента.
<P>
Когато разговаряме с гражданите, аз лично намирам за твърде шокиращ факта, че в крайна сметка имаме "шофьори" - държавите-членки, които едновременно се намират зад волана и отстрани на пътя в качеството си на полицаи. По такъв начин горе-долу функционира настоящата система; с други думи, ние едновременно сме шофьор, човек, който издава глоби, и човек, който би трябвало да контролира другите коли. Не мисля, че има и една държава с подобно движение по пътищата. Ето защо бихме искали да повишим малко размера на глобите и ще работим по този въпрос. Благодаря Ви, че ни напомнихте, че вече сме направили това на практика по отношение на реформата в областта на финансовия надзор в общия интерес на Европа.
<SPEAKER ID="039" NAME="Sven Giegold" LANGUAGE="DE">
Г-н председател, преди всичко от името на моята група бих искал да изразя благодарност към г-н Balz за духа на сътрудничество, в който протекоха разискванията. Успяхме да допринесем с някои предложения, за да се получи един още по-балансиран доклад. Периодът 2009-2010 г. се характеризира с извънредни мерки от страна на Европейската централна банка и с оглед на тези извънредни икономически тенденции бих искал отново да благодаря на г-н Трише за това, че предприеха тези мерки, особено предвид факта, че те не винаги бяха посрещани много добре в неговата собствена институция.
<P>
През този период видяхме, че Пактът за стабилност и растеж е неподходящ. Вместо това ние се нуждаем от ефективна координация на икономическата политика, при която се отчита не само публичният, но и частният дълг и която може да се справи с икономическите дисбаланси не само в държавите с дефицит, но и в тези, които трупат излишък. Когато става въпрос за цени, трябва да се съсредоточим не само върху цените на потребителските стоки, но и върху цените на жилищата, спекулативните тенденции при тях и създаването на балони.
<P>
Преди всичко - и ние постоянно настоятелно призоваваме за това - се нуждаем веднъж за винаги да се установи рамка за данъчна конкуренция в Европейския съюз. Неприемливо е да имаме обширни програми за строги ограничения по отношение на разходите, когато от страната на приходите в държавите все още се наблюдава неограничена данъчна конкуренция.
<P>
По-конкретно, не е приемливо, а също така е невъзможно да се обясни на нашите граждани, че в подобна ситуация на тази, в която се намираме в момента, ние спасяваме ирландски банки, но в същото време не гарантираме, че скандално ниската ставка на корпоративния данък от 12,5%, ще бъде коригирана до средното за Европа равнище от 25%. Трябва да поговорим открито по този въпрос.
<P>
Бих искал да помоля г-н Трише да коментира два въпроса от доклада: този за прозрачността, посочен в параграф 21, и въпроса за приеманото обезпечение, съгласно посоченото в параграф 39. Все още не сте се спрели на тези два въпроса. От името на всички докладчици и на докладчиците в сянка, ще Ви бъда благодарен, ако направите това.
<SPEAKER ID="040" NAME="Kay Swinburne" LANGUAGE="EN">
Г-н председател, бих искала да поздравя г-н Balz за неговия доклад. Все пак в момент, когато еврото ежедневно се изправя пред нови кризи и се приема, че по принцип, за да оцелеем, се нуждаем от нови форми на управление и нови правила, за ЕЦБ е трудно да се намесва по външни световни въпроси.
<P>
И все пак точно в това може да се крие проблемът. Досега повечето от големите световни играчи успяваха да работят заедно, търсейки решения на проблемите, произтичащи от глобалната финансова криза. Координацията в областите на реформа на финансовите услуги, особено в области като дериватите, е безпрецедентна. Но когато се защитават националните валути, като се съпоставят с многонационални банки, има голяма опасност многостранната координация да се срине.
<P>
Ако ЕЦБ иска да предпази еврото на всяка цена, Федералният резерв да предпази долара, а Китай - йената, всички ние ще загубим.
<P>
От своето създаване ЕЦБ се справя с трудната задача да балансира между различни култури и методи на провеждане на парична политика. Надявам се, че дори когато се намира под прекомерен вътрешен натиск, тя може да използва експертните си познания в тези области, за да насърчи сътрудничеството извън ЕС на световно равнище.
<SPEAKER ID="042" NAME="Jürgen Klute" LANGUAGE="DE">
Г-жо председател, преди всичко искам да изразя искрена благодарност към г-н Balz за конструктивното сътрудничество. Мога само да подчертая факта, че въпреки че сме на различни позиции, съвместната ни работа беше положително преживяване.
<P>
Много хора мислеха - и искам отново да акцентирам върху това, че кризата в еврозоната е приключила. Ирландия ни показа, че това не е вярно. Точно както преди, Европа доброволно се предлага на финансовите пазари. Държавите-членки на ЕС все още трябва да предлагат своите държавни ценни книжа на базара на финансови пазари и да се опитват да спечелят доверието на спекулантите, като приемат самоубийствени пакети от мерки за строги икономии. През уикенда отново разбрахме до какво води това. Този път причината не бяха гърците, за които се предполагаше, че са на път да измамят всички, а по-скоро Ирландия - отличният ученик - беше принудена да се обърне към европейския фонд за оздравителни мерки, за да спаси банковата си система, която дълго време беше сочена за ярък пример на дерегулация.
<P>
Междувременно финансовият сектор вече е очаква капитулацията на Португалия, тъй като лихвените й проценти продължават да се покачват. Европейската централна банка трябва да сподели отговорността за тази драма. Тя се провали и продължава неуспешно да използва еврооблигации, за да предлага цивилизована алтернатива на хазартния подход. Докато половин Европа се възстановява от кризата, ЕЦБ стои безучастно отстрани, докато останалата част продължава да затъва в бедност и несигурност. Разрушителните съкращения в националните икономики може и да са по вкуса на европейските инвестиционни и банкови гиганти, но те с нищо не помагат на Ирландия или на паричния съюз и ЕЦБ.
<P>
Моля Ви, г-н Трише, не обръщайте внимание на опростения финансов подход на г-жа Меркел. Ако искате да спасите Икономическия и паричен съюз, не оставяйте европейските държавни ценни книжа да висят във въздуха. Въведете еврооблигациите преди спекулантите да вземат следващата си жертва.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="043" NAME="Hans-Peter Martin" AFFILIATION="NI">
(DE) Г-жо председател, исках да попитам г-н Klute как неговото предложение за общоевропейски държавни ценни книжа и еврооблигации може да се съгласува с отношението на Германския федерален конституционен съд по тези въпроси и какъв би бил според него изходът, ако тези мерки се внесат в Германския федерален конституционен съд в Карлсруе.
<SPEAKER ID="044" NAME="Jürgen Klute" AFFILIATION="GUE/NGL">
(DE) Г-жо председател, признавам, че е трудно да се направи такава оценка. Не мога да дам категоричен отговор точно сега. Несъмнено това е сложна ситуация, но считам, че нещата са се развили до такава степен, че вероятно въпросът може да бъде преразгледан. Съжалявам, но не мога да дам еднозначен отговор на този въпрос.
<SPEAKER ID="045" NAME="John Bufton" LANGUAGE="EN">
Г-жо председател, прочетох доклада на комисията по икономически и парични въпроси относно годишния доклад на Европейската централна банка с огромен интерес. В него се признава, че огромните несъответствия между държавите-членки на еврозоната са допринесли за проблемите, които наблюдаваме. В доклада се твърди, че "тези дисбаланси затрудняват значително провеждането на устойчива парична политика в еврозоната" и се подчертава, че "финансовата криза в някои държави от еврозоната е сериозен въпрос, който касае еврозоната като цяло и отразява затруднения във функционирането й".
<P>
Опитвам се да разбера какъв е смисълът да се призовава за по-задълбочена координация на икономическите политики в рамките на еврозоната. Автоматичната реакция беше да се подобри икономическото управление, но ограниченията от наложеното унифициране доведоха някои държави-членки до финансова криза, наред със странични фактори, които все още са извън нашия контрол. Вероятно системата не осигурява необходимата икономическа еластичност и самостоятелност на правителствата, за да могат те да се справят ефективно с характерни проблеми като темповете на инфлацията.
<P>
В доклада се хвърля светлина по този въпрос, като се посочва, че кризата и последващите спасителни мерки и пакети с икономически стимули "предизвика налагането на строги мерки с дългосрочни последици, които... силно ограничават възможностите за действие на правителствата".
<P>
Един аргумент е, че не може да имате единна валута без допълнително хармонизиране, за да се изгладят различията между държавите-членки и степента на благосъстояние. И все пак всеки реалист знае, че това няма да се случи. Това е в противовес с човешката природа, която логично следва да процъфтява при демокрация, независимо от неудобството.
<P>
Готова ли е еврозоната да приеме Естония през януари? Повдигам вежди при твърдението, че "приемането на валутата от Естония показва статута на еврото", като се предполага, че "това ще насърчи държавите-членки да се стремят към членство в еврозоната".
<P>
Идеологическото вкопчване в еврото ще доведе до изплуване на повърхността на парични проблеми по време на подем и на рецесия. Единната валута работи само в тясно свързана федерална среда. Вероятно, ако това е крайното намерение на Комисията, те са сложили каруцата пред коня.
<P>
Въпреки че Обединеното кралство не е в еврозоната, ние страдаме от последиците от това, че допринасяме за спасителните мерки и от сложно заплетената икономика в рамките на Съюза, няма смисъл да чакаме момента, в който ще чуем: "Казах ви, че ще стане така". Той вече отмина.
<SPEAKER ID="046" NAME="Hans-Peter Martin" AFFILIATION="NI">
(DE) Г-жо председател, би било добре, ако докладът на г-н Balz може да се представи с възражение и то ще бъде във връзка със спомените. Смятам, че можем да научим много повече, ако представим главата за 2008-2009 г. от Ваша гледна точка, г-н Трише. При липсата на подобно познание в известна степен работим на сляпо и има основания да считаме, че има редица странични обстоятелства, с които в момента не сме запознати. Въпреки това, г-н Трише, Вие посочихте, че отново са били предоставени мерки за дългосрочно финансиране. Вероятно това е нещо добро. Историята ще покаже дали това е било толкова добра идея. Не трябва винаги да сочим с пръст към Алън Грийнспан.
<P>
Има нещо, което ме безпокои, и то е, че нашите граждани просто не получават информация за какво всъщност се използва тази ликвидна помощ, както и липсата на прозрачност по отношение на начина, по който - в очите на много хора - ирландците биват принуждавани да влязат под този чадър. Знаем, че Ирландия вече е получила 130 млрд. евро, 35 млрд. евро от които са отишли в дъщерно дружество на германско предприятие - "Хипориълестейт" (Hyporealestate). Защо се упражнява такъв голям натиск в момента? Защо не сме в позиция да кажем кои са истинските кредитори на ирландските банки? Дали това не е моята застраховка живот в Алианц? Дали всъщност това са германските банки, както винаги се е твърдяло? Ако е така, дали не сме сбъркали с днешното разискване? В такъв случай следва да сме достатъчно искрени и да кажем на нашите граждани, че те са тези, които предоставят спасителни мерки, че вероятно това са собствените им средства, които те погрешно са инвестирали в Ирландия, в банков свят, изграден върху фалшиви основи. Оттук, разбира се, възниква въпросът и за това дали всяка ирландска банка наистина е важна за системата. Защо ни липсва смелост да приемем факта, че някой ще фалира? Решението за "Лемън Брадърс" не е универсално. Необходимо е рисковете да бъдат равномерно разпределени, защото голям дял от натрупаните по-рано печалби несъмнено са отишли в частния сектор.
<SPEAKER ID="047" NAME="Ildikó Gáll-Pelcz" AFFILIATION="PPE">
(HU) Г-жо председател, преди всичко искам да поздравя докладчика за свършената от него отлична работа. Тъй като Европейският парламент е основната институция, чрез която Европейската централна банка се отчита пред европейските граждани, се радвам, че председателят й, г-н Трише, присъства на пленарното заседание, както и че той редовно участва в обсъжданията относно паричната политика в рамките на комисията по икономически и парични въпроси.
<P>
Финансовата икономика е глобална по своята същност. Кризата също. Точно поради тази причина решенията на кризата също трябва да са в глобален мащаб. Не можем да пренебрегнем факта, че икономическите и финансови проблеми на държавите-членки все още засягат всички аспекти на еврото. И по този въпрос съм съгласен с докладчика. За съжаление, ИПС не беше спазен и не държа отговорни държавите-членки за съответствието с принципите на Пакта за стабилност и растеж. Ето защо говорим за нарастване на държавния дълг и сега сме свидетели на нова вълна на кризата, която се изразява в криза на държавния дълг.
<P>
Вярвам, че въпросите относно независимостта на ЕЦБ и отговорността й за процеса на вземане на решения ще бъдат решавани утвърдително, както и че това, наред с програмата за реформа, насочена към създаване на успешен икономически съюз, ще ни помогне да укрепим Европейския съюз и еврозоната в него. Убеден съм, че можем да се поучим от кризата и от своите грешки, както и в това, че тя ще ни предостави нови възможности.
<SPEAKER ID="048" NAME="Robert Goebbels" AFFILIATION="S&amp;D">
(FR) Г-жо председател, госпожи и господа, еврото изпитва затруднения, но коя конвертируема валута не изпитва такива след системната криза, причинена от безразсъдното финансиране?
<P>
Държавният дълг е сериозен проблем. Нарастването на публичните дефицити обаче е резултат от публичните мерки за спасяване на частни банки. Нещо повече, икономиката трябваше да бъде съживена. Финансовата криза се разпространи бързо към реалната икономика, като доведе до остър икономически спад и безработица.
<P>
Изглежда, че светът на безразсъдното финансиране не си е извадил поука от кризата. Оцелелите от Уолстрийт и Ситито спекулират на валутните пазари и използват къси продажби за суапове за кредитно неизпълнение, с които дори не разполагат. Лихвите по кредитите за САЩ, за които се очаква да се сринат, трябва да бъдат повишени чрез косвено налагане на политика на строги ограничения върху тях, което допълнително ще затрудни възстановяването им.
<P>
Европейската солидарност се проявява трудно и пестеливо. Спасителните мерки за Гърция означават преди всичко спасителни мерки за френските и германските банки, притежаващи значителни портфейли от гръцки дълг. Подкрепата, която се предоставя на Ирландия, преди всичко е спасителна мярка за британските и германските банки, които сериозно ще пострадат, ако ирландските банки фалират.
<P>
Фактът, че курсът на еврото остава колеблив, не е знак, че единната валута е слаба. Това е отражение на напрежението на пазарите, особено на фона на валутната война между американците и китайците.
<P>
От началото на годината Китай вече не заема кредити в долари, а ги продава. Положението с данъците в Обединеното кралство е по-лошо от това в Европа. Освен федералните публични дефицити има и огромни частни дефицити. Четиридесет и осем от 50-те щата на Американския съюз имат бюджетен дефицит.
<P>
Г-н Ван Ромпьой говори за това как еврото се бори да оцелее. Той не е прав. Еврото, тази символ на стабилност, за който говори г-н Трише преди малко, ще надживее г-н Ван Ромпьой, защото Съюзът и неговата помощна структура - Еврогрупата, са най-важното икономическо звено в света. Въпреки реалните проблеми, на които Европа реагира с постоянна нерешителност, следва да се отбележи, че на световно равнище 27-те държави-членки са най-големите износители на стоки, най-големите вносители на стоки и най-големите износители на услуги.
<P>
Ние имаме най-платежоспособния вътрешен пазар в света. Освен това европейските дружества изнасят два пъти повече на вътрешния пазар в сравнение с износа за световните пазари. Съюзът е основна дестинация за инвестиции от трети държави. Дружествата в Съюза притежават най-големите инвестиционни портфейли в света.
<P>
С 500 милиона жители или 7% от световното население Съюзът генерира 30% от брутния световен продукт. Съединените щати генерират 25%, Япония 8% и Китай 8% от него.
<P>
Нашият Европейски съюз, който също така осигурява 55% от световната помощ за развитие, може да има много по-голямо влияние, ако нашите лидери имаха малко повече политическа смелост, ако използваха силата на Европа.
<P>
Накрая само ще добавя, че върху международното финансиране трябва да се наложи строга и прозрачна рамка. Трябва да работим заедно, за да преодолеем проблемите си.
<SPEAKER ID="049" NAME="Sophia in 't Veld" AFFILIATION="ALDE">
(EN) Г-жо председател, както беше подчертано от нашия колега г-н Gauzès, някои хора мразят еврото; те виждат в него корена на всичко зло и се радват на възможността от разпадане на еврозоната. Но тези хора грешат и живеят в миналото. Настоящите проблеми не са причинени от еврото; напротив, еврото ни предпазва от дори по-лошото. Нуждаем се от единната валута, но също така и от подходящо управление на еврозоната. Слабото сътрудничество на изградено на базата на единодушието, вече не е приемлив вариант.
<P>
Колеги, ние се намираме на кораб с гигантска пробойна; в момента или потъваме, или плуваме. Националните правителства изглежда все още считат обаче, че е достатъчно да се създадат специални или работни групи и да говорим евентуално за това да се опитаме да подобрим сътрудничеството, а след това се отказват от идеята. Добрата новина е, че изглежда, че те действат по-решително и по-бързо в случая на Ирландия, защото бързите действия са необходими и много подходящи. Не става въпрос само за спасяване на отделните държави, но и за надеждността на еврозоната. Става въпрос за това, че светът ни изпитва.
<P>
Искаме ли и можем ли да действаме? Доверието на света в еврозоната е важно за стабилността на нашата валута; парите в джобовете ни зависят от доверието на другите в нас. Затова настоятелно призовавам националните политици да престанат с популистките прояви или всъщност публично да разкъсват евробанкноти, а вместо това да припознаят и да поемат отговорност за общата ни валута.
<P>
И накрая, няколко думи за мерките за строги ограничения. Те са остро критикувани и някои хора дори казват, че ще навредят на икономиката. Разбира се, трябва да действаме внимателно, но тези мерки са необходими, за да се прочистят публичните финанси в дългосрочeн план и също така са знак за солидарност между държавите в еврозоната. Считам, че не следва да говорим само за аспекта на разходите, а и за аспекта на приходите, защото и там реформите - били те на пазара на труда, в пенсионното или социалното осигуряване, са необходими и отдавна са закъснели.
<SPEAKER ID="050" NAME="Peter van Dalen" AFFILIATION="ECR">
(NL) Г-жо председател, от въвеждането на еврото насам Европейската централна банка не помни друга година, която да е толкова наситена със събития като 2009 г. Преодоляването на кризата коства огромни усилия и те продължават. Считам, че следва да имаме по-добър и по-силен подход за преодоляване на кризата. Създаването на Европейски фонд за извънредни положения не е структурно решение. Ние ще продължим да имаме огромни дългове, които държави като Гърция и Ирландия никога няма да могат да погасят. Това, което наистина помага обаче, е строгата бюджетна дисциплина и придружаващите я автоматични наказания. За щастие, докладът на г-н Balz е много ясен по този въпрос. Съветът следва да приеме същия подход при актуализирането на Пакта за стабилност и растеж. Съкращаването на разходите е необходимо, ако искаме да преодолеем кризата. Мнозинството в Парламента също трябва да прилага този принцип спрямо европейския бюджет. Приемането на увеличение на бюджета с 2,9% вече е много голям компромис. Нито един гражданин няма да разбере защо Парламентът продължава да иска все повече и повече компромиси. Затова не го правете!
<SPEAKER ID="051" NAME="Jaroslav Paška" AFFILIATION="EFD">
(SK) Г-жо председател, според протокола от преговорите между министрите на финансите, проведени в началото на септември тази година и публикувани от агенция Ройтерс, Вие, г-н Трише, очевидно сте заявили, че ако сте знаели, че Словакия няма да се съгласи да предостави доброволно финансова помощ на гръцкото правителство, тя никога нямаше да получи съгласието Ви да бъде приета в еврозоната. Въпросният проект имаше за цел да защити финансовите институции от огромните загуби, произтичащи от неспособността на Гърция да погаси собствените си дългове, и, доколкото си спомням, Вие изрично подчертахте това като пример за доброволна солидарност.
<P>
Може би, г-н председател, при ежедневната Ви работа с милиарди евро Ви е убегнал фактът, че сумата, която получавате всеки месец, за да изпълнявате своята роля, е достатъчна, за да покрие месечните разходи на близо 100 семейства в моята страна.
<P>
Г-н Трише, ако Вие наистина мислите, че тези семейства, които живеят с от 600 до 700 евро на месец, или пенсионерите, които живеят с 300 на месец, следва да намалят ежедневния си прием на храна, само за да може вашите колеги от банките и финансовите фондове да задържат печалбите си, да си разпределят високи бонуси и да тънат в още по-големи количества хайвер, то моля Ви не наричайте това солидарност.
<P>
Зная, че положението в Европа е много сложно, но Словакия определено не е държава, която Вие сте в позиция да критикувате.
<SPEAKER ID="052" NAME="Elisa Ferreira" AFFILIATION="S&amp;D">
(PT) Г-жо председател, намесата в Ирландия в крайна сметка доказва, че ЕС трябваше да излезе с общо решение за европейските банки, по-конкретно за големите банки, преди да се занимае с каквито и да било други въпроси. На практика днес ние обсъждаме открито провала на държавите, а все още нямаме ясно предложение за решение относно европейските банки.
<P>
Намесата в Гърция и начинът, по който тя се развива, доказват, че Европа се нуждае от европейски решения, а решението, което е намерено до момента, по принцип се базира на двустранна помощ, при която всяка държава може да бъде критикувана от своите партньори въз основа на неясни и неустойчиви критерии. Европейската централна банка (ЕЦБ) действа като котва в тази ситуация, като запълва някои празнини, по-специално по отношение на уязвимостта на държавния дълг. Не се заблуждавайте обаче: ние не можем да продължим по този път в краткосрочна перспектива.
<P>
Ето защо бих искала да задам на председателя на ЕЦБ следните три въпроса. Първо, каква е позицията на ЕЦБ за стабилен модел за изграждане на истинска система на солидарност между държавите-членки по отношение на държавния дълг? Нуждаем се от нея и не трябва да се отказваме да се изправяме срещу реалността. Второ, какви бяха разликите, ако е възможно да ги установим, които накараха ЕЦБ да не приеме всички препоръки от доклада, изготвен от специалната група, ръководената от г-н Ван Ромпьой? Трето, счита ли ЕЦБ, че ЕС може да оцелее чрез увеличаване на различията в растежа, наблюдавани при държавите-членки, както и без общ инструмент, който в известна степен да възстанови сближаването между тези стратегии за растеж?
<SPEAKER ID="053" NAME="Seán Kelly" AFFILIATION="PPE">
(GA) Г-жо председател, като член на ЕП от Ирландия не мога да кажа, че съм горд от случващото се в момента в моята страна. Все пак съм сигурен, че повечето от нашите граждани искат да направят каквото е необходимо, за да се оправят нещата.
<P>
(EN) А за да стане това в Ирландия, са необходими две неща. Първо, за съжаление, трябваше да се обърнем за подкрепа от ЕЦБ и МВФ в краткосрочна перспектива. Второ, и по-важно, надзорната архитектура на органите в Европа трябва да работи ефективно, за да може "топлите" отношения между ловките банки, дремещите регулаторни органи и слабите правителства да не се повтарят в бъдеще. Трето, искам само да помоля хората да отложат за известно време повишаването на корпоративния данък, защото, първо, това е въпрос на субсидиарност; второ, другите държави в ЕС имат подобни ставки; и трето, това ще влоши и без друго тежкото положение в Ирландия в момента.
<P>
(GA) И така, зная, че хората в Ирландия са нетърпеливи да се заемат за работа и че нещата ще се оправят своевременно.
<SPEAKER ID="056" NAME="Proinsias De Rossa" AFFILIATION="S&amp;D">
(EN) Г-жо председател, тази вечер г-н Рен и г-н Трише ни предоставиха повече информация, отколкото ирландското правителство, което ни подведе и ни лъжеше в продължение на месеци. Те бяха по-загрижени да защитят историческото си наследство, отколкото бъдещето и препитанието на хората, и всъщност ирландската и европейската валута.
<P>
Моят призив към члена на Комисията Рен и към г-н Трише тази вечер е те да гарантират, че графикът за помощта и целите за дефицита и дълга ще бъдат такива, че ще са съобразени със социалните цели на Европа, както и с необходимостта да се гарантира, че капацитетът за растеж на икономиката и за създаване на работни места в Ирландия няма да бъдат подкопани.
<P>
Ще потвърдите ли също така, че напълно разбирате, че повишаването на данъка върху корпоративните приходи над 12,5% не е решение на кризата в Ирландия, нито пък на настоящата криза в Европа, но всъщност може да превърне Ирландия в пустош по отношение на икономиката и работните места?
<SPEAKER ID="057" NAME="Olle Schmidt" AFFILIATION="ALDE">
(SV) Г-жо председател, бих искал да благодаря на г-н Рен и г-н Трише за отличната им работа в тези бурни времена. Имам конкретен въпрос и към двама ви. В моята страна, която не принадлежи към еврозоната, в момента се обсъждат следните въпроси: "Това е точен пример за казаното от нас, когато през 2001 г. гласувахме срещу еврото. Това показва, че сме били прави - еврото не може да проработи".
<P>
Това, разбира се, е грешно твърдение. Следователно, уважаеми господа, ще ви задам един въпрос. Считам, че това е ключов въпрос и отговорността, която и двамата носите, за да обясните защо Европа и еврозоната преживяват тези трудности, е от решаващо значение. Дали защото еврозоната и единната валута имат проблеми? Или защото има множество политици в отделните държави, с други думи, в държави като Ирландия, Португалия, Испания и Гърция, които всъщност не са си свършили работата? Трябва да обясните това, уважаеми господа. В противен случай, аз никога няма да мога да направя това в моята страна.
<SPEAKER ID="058" NAME="Joe Higgins" AFFILIATION="GUE/NGL">
(EN) Г-жо председател, искам да задам един въпрос на г-н Трише. Като председател на Европейската централна банка защо Вие и Европейската комисия напълно капитулирахте пред спекулантите и всевъзможните акули на международните финансови пазари? Позволихте им да предизвикат паника на пазарите по време на ирландката криза - паника, която имаше за цел да Ви накара да се намесите, за да осигурите на притежателите на облигации милиардите, които те разиграха с лоши дългове. Тъй като Ви заплашиха, че следващите им цели ще бъдат Португалия и Испания, Вие и г-н Рен напълно капитулирахте пред диктаторите на пазара, които не са избрани, които са без лице и не се отчитат пред никого.
<P>
Мога ли да Ви помоля да обясните това? Частните спекуланти и притежатели на облигации разиграват милиарди в частни сделки с частни предприемачи и частни банкери в Ирландия за частна печалба, а когато играта на покер не върви, Вие подкрепяте жалкото правителство на Ирландия да обремени трудещите се хора, пенсионерите и бедните с цената за тази хазартна игра. Сега изпратихте МВФ като отряд за бързо реагиране, за да може неолибералният капитализъм да накара ирландския народ да плати.
<P>
Морално и във всяко друго отношение те не трябва да плащат и трябва да удържат тази катастрофална атака срещу техните услуги, стандарта им на живот и демокрацията.
<SPEAKER ID="059" NAME="Gerard Batten" AFFILIATION="EFD">
(EN) Г-жо председател, моите избиратели в Лондон просто не могат да си позволят да отделят оцененият на 288 британски лири на семейство принос към мерките за спасяване на Ирландия, възлизащи на седем милиарда. Ирландците сами причиниха своето нещастие. Тяхното правителство се провали при икономическото управление и предизвика бум в жилищното строителство, който нямаше никаква връзка с реалността. Най-лошото от всичко е, че те се присъединиха към единната европейска валута.
<P>
Първата стъпка за решаване на техните проблеми е да се откажат от еврото; вместо това Ирландия избра да се подложи на финансовото управление на Европейския съюз. Колкото по-късно се откажат от еврото, толкова по-лоши ще са последиците при излизане от еврозоната. Същото, разбира се, се важи и за Португалия, Италия, Испания и Гърция и без съмнение и за останалите. Единственото разумно нещо, което последното и печално правителство на лейбъристите направи, беше да задържи Британия извън еврозоната. Единственото разумно нещо, което може да направи коалиционното правителство, е да престане да хвърля добри пари срещу лоши.
<SPEAKER ID="060" NAME="Mairead McGuinness" AFFILIATION="PPE">
(EN) Г-жо председател, г-н Batten е прав. Ирландското правителство управлява изключително неуспешно нашата страна и днес е тъжен ден за ирландския народ, тъй като нашето име се споменава при такива тъжни обстоятелства. Но ние се намираме в положение, при което се нуждаем от солидарност. Може би г-н Batten не разбира тази дума или Ирландия се нуждае от Англия толкова, колкото и Англия от Ирландия и нейната икономика.
<P>
Всички ние сме изключително свързани помежду си, нека не забравяме този факт.
<P>
Мога ли да задам няколко въпроса, тъй като в тези емоционални моменти се нуждаем от трезво мислене и ясна информация.
<P>
Къде са стрес-тестовете на банките тази вечер, когато излиза, че Ирландия е свръх натоварена и под огромен стрес?
<P>
Второ, ЕЦБ трябва да отговори на въпроса какъв е нейният мандат. Мисля, че това беше споменато във встъпителните бележки, защото всички банки са взаимно свързани. Банките от Германия и Франция и от останалите държави, които са инвестирали в ирландски банки, трябва погледнат какво са направили и защо са го направили.
<P>
И накрая, тази вечер в Ирландия има политическа нестабилност. Жалко е, но се налага да проведем общи избори.
<SPEAKER ID="061" NAME="Liisa Jaakonsaari" AFFILIATION="S&amp;D">
(FI) Г-жо председател, основателят на ЕС Робер Шуман, беше казал, че Европейският съюз ще се развива чрез поредица от кризи и това развитие днес е възможно силно да се ускори, тъй като сме свидетели на твърде много кризи. Това поставя огромни предизвикателства пред политическата система на Европейския съюз и на държавите-членки.
<P>
Трябва да се каже, че проблемите на Ирландия отчасти се дължат на факта, че правителството на страната е слабо. Управляващите политически кръгове трябва днес да внимават лекарството да не навреди повече от болестта. Например представителят на групата на Зелените/Европейски свободен алианс каза, че ставката на данъка върху корпоративните доходи в Ирландия следва да бъде повишена до европейското й равнище, но това всъщност може да представлява смъртоносен удар за Ирландия, за нейния растеж и заетост. Идеята е да се върнат парите обратно във вид на растеж и заетост за Ирландия, а не да се наказва страната. Необходимо е да помогнем на Ирландия, а не да я накажем.
<SPEAKER ID="062" NAME="Wolf Klinz" AFFILIATION="ALDE">
(DE) Г-жо председател, г-н Трише, ние всички знаем, че основната задача на Европейската централна банка е да гарантира паричната стабилност и че най-добре можете да постигнете тази цел, когато сте политически независими. Ние винаги сме ви подкрепяли в това отношение.
<P>
Кризите от последните две години показват, че имате още една задача и тя е да се гарантира стабилността на финансовите пазари и на финансовата система. Тази задача вие изпълнявате също много професионално и убедително. Но за да вършите това, трябваше да приемете да бъдете в един впряг със засегнатите правителства. С други думи, тук вие не бяхте в състояние да действате напълно политически независимо; вместо това трябваше да работите заедно с правителствата.
<P>
Би ми било интересно да науча как точно бихте искали да организирате изпълнението на ролята си в бъдеще, за да гарантирате, първо, независимостта си и, второ, че ще продължите да изпълнявате точно задачата си, без правителствата да използват възможността фактически да накърнят вашата независимост.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Г-жо председател, диспропорциите и разминаването между икономиките в еврозоната се засилват независимо от всички обещания и предложения и въпросът, който възниква, е следният: не смятате ли, че е време за преразглеждане на политиките? Не виждате ли, че настояването страни с толкова слаби икономики да изпълняват стриктно ирационалните критерии на Пакта за стабилност и растеж води до още по-голямо разминаване, неравенство, безработица и бедност?
<P>
Не смятате ли, че е време да се обърне внимание на социалната устойчивост? Пример за това е положението в Португалия, където тази седмица работниците провеждат обща стачка, протестирайки срещу т.нар. режим на строги икономии, означаващ орязване на заплатите и инвестициите, който още повече ще засили рецесията. Не мислите ли, че е време да се промени политиката, като се даде изцяло приоритет на социалната устойчивост и формирането на механизми за солидарност, по-конкретно...
<P>
(Председателят отнема думата на оратора)
<SPEAKER ID="064" NAME="Оли Рен" LANGUAGE="FI">
Г-жо председател, уважаеми членове на Парламента, преди всичко искам да ви изкажа благодарността си за отговорното разискване
<P>
Г-жа Jaakonsaari каза, че Европейският съюз винаги се е развивал чрез поредица от кризи. Като цяло това е вярно, така е и сега, когато, казано накратко, трябва да сме като пожарникари и да потушим огъня, който днес заплашва финансовата стабилност на Европа. Понастоящем ние работим главно в Ирландия, за да запазим стабилността на европейската икономика. Същевременно се опитваме да изградим по-дългосрочна европейска архитектура, която в действителност ще укрепи икономическия съюз и ще подсили паричния съюз, който към момента вече е силен, посредством един истински здрав икономически съюз, което, с други думи, означава постигането на първоначалната цел на икономическия и паричен съюз.
<P>
И двете са съществени задачи и не можем да си позволим пренебрегването на която и да е от тях. Вместо това през цялото време следва да сме като пожарна команда, която потушава горските пожари и същевременно създава новата европейска архитектура за по-добро регулиране на финансовите пазари и за по-успешно функциониране на икономическия съюз.
<P>
Ирландия има проблеми. Г-жа Jaakonsaari знае добре, че във Финландия имаме поговорка, която приблизително може да се преведе така: "Помогни на мъжа, когато има проблеми, не когато ги няма", това, разбира се, се отнася и за жените. Днес е много важно всички да запазим хладнокръвие и да се опитаме да помогнем на Ирландия в нейното затруднено положение. Това се отнася не само за самата Ирландия, но и за икономическата стабилност на Европа, така че да не позволим първите признаци на възстановяването да бъдат попарени от това положение. Важно е да дадем възможност на европейската икономика за устойчив растеж, а на себе си - по-добри възможности за гарантиране на заетост. Това е същностният въпрос: устойчив растеж на европейската икономика и заетост.
<P>
(EN) Искам да изкажа благодарността си относно разискването по същество и действително съм съгласен с г-н Gauzès, че е необходимо по-добре да обясняваме защо правим това, което правим, и че трябва да успокоим нашите граждани. Това са трудни и смутни времена. Те ни тласкат към нервност и неразбиране и затова е необходимо всички да дадем своя принос, обсъждайки правилно проблемите. В това отношение, основна роля следва да играят Европейският парламент и всички вие като представители на гражданите.
<P>
Целта не е да се търси виновен, а да се укрепи европейската конструкция, която предпазва гражданите на Европа от много по-неблагоприятни последици. Всяко обсъждане на отказ от европейския проект е безотговорно. Без Европейския съюз и неговите защитни механизми всички държави-членки биха били в много по-трудно положение. Еврото е и продължава да бъде крайъгълният камък на Европейския съюз; то е не просто техническа парична договореност, а действително е сърцевината на политическия проект на Европейски съюз. Поради това е наистина от съществено значение да направим най-доброто от всичко, което можем, за да защитим и укрепим тази европейска конструкция.
<P>
Искам да завърша, като кажа, че г-жа Goulard много точно постави ударението, когато говореше за първоначалната цел на създателите на Икономическия и паричен съюз: да следват много ясно политическо измерение, всъщност един политически съюз. Председателят Трише може да потвърди това по-добре от мен, защото е присъствал тогава, но аз бих бил склонен да го приема и поради това в нашия законодателен пакет, който е във вашите ръце и в ръцете на Съвета, искаме да допълним здравия паричен съюз чрез окончателно формиране на истински здрав икономически съюз. Според мен вече наистина е крайно време в ИПС да изпълним "И"то с живот и в крайна сметка това е смисълът на законодателният пакет за засилване на икономическото управление
<P>
член на Комисията. - (EN) (в отговор на г-н De Rossa, който се изказа при изключен микрофон.) Г-жо председател, както знаете, готов съм да обсъдим въпросите, свързани с Ирландия с членовете на Парламента от Ирландия, но, независимо колко важно и трудно е в момента положението в тази страна, настоящото разискване се отнася до Европейската централна банка и доклада на Парламента относно нея.
<P>
По време на обсъждането имаше толкова много въпроси, засягащи Ирландия, че е невъзможно да се отговори на всички. Както казах, готов съм да се срещна с ирландските членове на Парламента и се надявам да се срещнем с всички вас утре, за да можем да обсъдим въпроса по-подробно
<SPEAKER ID="067" NAME="Жан-Клод Трише" LANGUAGE="FR">
Първо, позволете ми да кажа, че отправените към мен въпроси са изключително уместни и детайлно обхващат всички важни днес проблеми.
<P>
(EN) Ще отговоря едновременно и на членовете на Парламента, тъй като много от вашите въпроси се припокриват.
<P>
Преди всичко бих искал отново да заявя, че ние сме отговорни за "П"то от ИПС, за паричния съюз. Имаме отношение към "И"то, икономическия съюз, но сме отговорни за "П"то и това, което ни е възложено от народите на Европа, от националните парламенти, които гласуваха Договора от Маастрихт, е да осигурим ценовата стабилност. Такива са нашите правомощия. Ние сме независими да осигуряваме стабилност на цените за 330 милиона европейски граждани.
<P>
Както обясних преди малко, ние осигуряваме ценова стабилност в съответствие с нашата дефиниция, която представлява продължение на най-добрата дефиниция в света, и позволете ми да кажа, че нашата дефиниция за ценова стабилност днес се явява като еталон за света. Ние осигурявахме ценова стабилност през почти 12-те години съществуване на еврото и според цялата информация, с която разполагаме, сме надежден партньор за следващите 10 години.
<P>
Така че искам това да е съвсем ясно, тъй като, както каза Оли Рен, много от отправените към мен въпроси се отнасят за икономическия съюз, който, разбира се, е част от ИПС, но самите ние не сме отговорни за него. Ние имаме своите идеи, препоръки, диагноза и анализи и аз, разбира се, ще се върна на тях по-късно в изложението си.
<P>
Втората ми важна бележка е, че в момента преживяваме най-сериозната от всички световни кризи след Втората световна война. Ако всички ние - централните банки, включително ЕЦБ, и правителствата - не бяхме реагирали бързо и дръзко, щяхме да усетим най-тежката криза не от Втората, а от Първата световна война насам, защото щяхме да сме в голяма депресия и този факт, че на световно равнище избегнахме голямата депресия, показва безграничната воля на правителствата и парламентите.
<P>
Според нашите анализи използваният за избягването на драматична депресия риск за данъкоплатеца спрямо БВП беше приблизително еднакъв от двете страни на Атлантика - около 27% от БВП. Разбира се, това не беше използвано по отношение на спестяванията и още по-малко по отношение на загубите, но, ако ми позволите да кажа, въпреки това бяха направени изключителни усилия. В противен случай кризата щеше да бъде драматична. Разбира се, това означава, че световните финанси и икономика са извънредно крехки и ние трябва да открием начини на световно равнище да преодолеем този проблем.
<P>
Но това не е европейска криза Това е последица за Европа, за управлението на Европа, от световната криза и поражда точно същия вид размишления и разсъждения относно това какво да се прави в САЩ или в Япония, да споменем само две други големи развити икономики. Те също имат проблеми от първостепенна важност и бих искал да не превръщаме обоснованата реакция по отношение на това как големите развити икономики да се справят по-добре в критичност спрямо еврото, което, както казах, осигурява точно това, което се очакваше.
<P>
Позволете ми също да спомена, че, разглеждайки финансовата позиция и бюджета на големите развити икономики, може да се каже, че Европа като цяло, и по-конкретно еврозоната, са в по-добро положение - г-н Goebbels го каза, - от Япония или САЩ по отношение на дефицита на публичните финанси. Може би нещо подобно на близо 6% и дори малко по-нисък размер на консолидираната фискална позиция през следващата година, когато е от порядъка на десет процента и повече в другите две големи развити икономики.
<P>
Казвам това и за да имаме представа за порядъка. Разполагаме с лоши навици в част от държавите, които създават проблеми в самите тях и пораждат финансова нестабилност. Заплашено е не еврото, а финансовата нестабилност, породена от неадекватната фискална политика, разбира се, при взаимодействието й с пазарите, което винаги е налице, тъй като имаме пазарни икономики. И още веднъж, по принцип нашата диагноза е, че ненормалното при функционирането на Европа е, че допуснахме слабо управление, лошо управление на икономическия съюз.
<P>
За съжаление, мога да кажа, че това не е изненада, тъй като Пактът за стабилност и растеж беше неправилно критикуван още от самото му създаване. Искам да ви припомня, че аз самият докладвах пред Парламента за нашата битка, тъй като ключови страни искаха да "взривят" пакта или поне съществено да го отслабят. Със съжаление трябва да кажа, че това бяха големи държави от еврозоната и че малките и средните държави-членки противодействаха на тази тенденция. Това стана през 2004 и 2005 г. Ще си спомните тази ожесточена битка, защото тя стигна до Съда и Комисията - следва да отдам на последната дължимото - беше ясна, по-ясна по онова време от Съвета и ние изцяло я подкрепихме. Така че аз да напомня това на всички вас.
<P>
Към мен бяха отправени редица въпроси относно това как точно предвиждаме да се справим на този етап. Следва да повторя това, което вече казах, когато Комисията внесе своето предложение, че ние не го смятаме за достатъчно.
<P>
Имайки предвид това, което усещаме и наблюдаваме при функционирането на Европа като цяло - 27-те и 16-те (а от утре 17-те) - ние счетохме първото предложение на Комисията за твърде слабо по отношение на автоматичността и строгостта на управлението както при фискалния надзор, така и при показателите за конкурентоспособност и неравновесията.
<P>
Така че доколкото в сегашния си вид предложението, внесено от Съвета, е дори по-неефективно от това на Комисията, ние не можем да ви кажем нищо друго, уважаеми членове на Парламента, освен че се надяваме да се справим с изискванията на положението, а те са, че се нуждаем от много силни надзор и управление.
<P>
През 2005 г., от името на Управителния съвет, казах, че изобщо не сме удовлетворени от позицията на Съвета в онзи момент, която в крайна сметка беше приета.
<P>
Не искам да продължавам нататък, защото ще имаме още достатъчно случаи за контакти с Парламента. Разбира се, оценявам това, което г-жа Goulard каза по отношение на усилената работа на Парламента заедно със Съвета и Комисията за изработването на позицията, която ще стане окончателна позиция на Европа. И отново, по този въпрос нашето послание е съвсем ясно.
<P>
Сега позволете ми за още минута да се върна на въпроса за комуникацията. Ние, разбира се, сме длъжни постоянно да усъвършенстваме механизмите си за комуникация. Опитваме се да го правим. Позволете ми само да кажа, че, що се отнася до собствената ни комуникация, представяме ясна дефиниция за ценовата стабилност, която позволява на всеки неизменно и в реално време сам да прецени какво вършим.
<P>
Бих искал да кажа, че ние сме първата голяма ключова централна банка, която провежда пресконференции веднага след заседанията на Управителния си съвет. Бяхме и първите, които публикуваха встъпителни изявления, представящи нашата диагноза за положението. Така че се опитваме по отношение на механизмите за комуникация да се отчитаме толкова, колкото е възможно.
<P>
Единственото нещо, което не правим, е да публикуваме индивидуалните позиции на отделните членове на Управителния съвет. Смятаме, че е извънредно важно за институция, която емитира паричната единица на 16 обединени, но все още суверенни европейски държави, е по-добре, че като цяло Управителният съвет е уместния орган във връзка с нашите решения.
<P>
Досега бяха поставени редица много важни въпроси. Позволете само да отбележа, че ние сме отговорни за "П"то, но в степента, в която "И"то е в ръцете на правителствата и на Комисията, трябва, разбира се, винаги да се съобразяваме с "И"то, както постъпва всяка независима централна банка: ако фискалната политика е стабилна и разумна, тежестта за паричната политика да постигне ценова стабилност не е голяма; но ако се провежда лоша фискална политика, тогава прекомерно натоварваме решенията, които трябва да бъдат взети от страна на централната банка.
<P>
Бих казал, че за нас няма разлика, що се отнася до взаимодействието с правителствата, но сме непоколебимо независими и, както обясних, фактът, че се наложи да предприемем редица нестандартни мерки трябваше да ни позволи да предадем импулсите на нашата парична политика възможно най-добре в условия, при които пазарите не функционираха адекватно и поради това решенията, които вземахме относно лихвения процент, не се предаваха адекватно към икономиката като цяло.
<P>
Това е същността на нестандартните мерки - да съдействат за възстановяване на по-нормално функциониращи канали за предаване на паричната политика, и ние много ясно направихме разграничението, което повторих на състоялите се неотдавна разговори с участието на Бен Бернанке, между стандартните мерки, които действително имат отношение към позицията по паричната политика, и нестандартните мерки, разработени да подпомогнат предавателния механизъм на паричната политика.
<P>
Сега ми позволете само да кажа, че отбелязах и съществения въпрос...
<P>
(FR) Във връзка с въпроса на г-н Gauzès относно комуникацията, който, считам, че и други колеги повториха, съществува тенденция в някои комуникационни канали да разглеждат Европа като един вид изкупителна жертва. Ако нещата не вървят, виновна е Европа. Ние знаем, че това не е вярно и Европейският парламент, разбира се, е запознат с това по-добре от всички.
<P>
Налице е също тенденция да се казва, че ако нещата не се развиват добре, това е по вина на Комисията, или на Европейската централна банка, или още по-добре - на еврото. Това е класическото явление "изкупителна жертва". Еврото е валутата, която запази изключително успешно вътрешната и външната си стабилност. Още повече че не съм го казвал досега, но това е по-забележително от всичко, правено досега през последните 50 години от която и да е централна банка в държавите, създали еврото - ако ми позволите да кажа, бях си запазил това за финал. Считам, че разполагаме с парична единица, която всъщност е устойчива сега, както и в ретроспективен план. Поради това нека внимаваме с явлението "изкупителна жертва".
<P>
Трябва да спомена, че всички ние трябва да работим упорито по отношение на комуникацията, но да отправим същото послание и към Европейската централна банка и Евросистемата като цяло, с други думи, към всички национални централни банки, които са част от еврозоната. Нещо повече, бих казал, че без съмнение това е проблем, пред който са изправени 27-те държави-членки, и следователно проблем за Европейския съюз като цяло.
<P>
(Ръкопляскания)
<SPEAKER ID="070" NAME="Председател">
Много благодаря, г-н Трише, за изчерпателния Ви отговор. Мисля, че по този въпрос беше необходимо да се даде по-подробен отговор, отколкото е обичайно за Парламента.
<SPEAKER ID="071" NAME="Burkhard Balz" LANGUAGE="DE">
Г-жо председател, аз също бих желал да изкажа голямата си благодарност към г-н Трише, члена на Комисията Рен и преди всичко към членовете на Парламента за това открито и изчерпателно разискване. То беше изключително безпристрастно, макар и към края му уважаемите членове на Парламента от Ирландия на няколко пъти да показаха своите емоции, което е крайно разбираемо.
<P>
За краткото време, с което разполагам, бих искал да се спра на три въпроса. Първият е относно независимостта на Европейската централна банка. Считам, че беше правилно и от жизненоважно значение държавните или правителствените ръководители - под общото ръководство на Хелмут Кол, почетен гражданин на Европа и по онова време канцлер на Германия - да провокират независимостта на ЕЦБ. Европейската централна банка е пазителката на еврото. Считам, че еврото е толкова устойчиво, колкото беше през последните месеци на кризата, точно защото в крайна сметка имаме такава ЕЦБ. Поради това бих Ви помолил, г-н Трише, да продължите да действате колкото е възможно по-независимо и през следващите месеци. Ако хората изразяват пред Вас своето мнение, вслушайте се в тях на всяка цена; но в крайна сметка председателят и Управителният съвет на ЕЦБ трябва да запазят своята независимост.
<P>
Второ, трябва да бъдем по-открити спрямо гражданите на Европейския съюз. Това е важен момент. Преди всичко не винаги следва да им предоставяме информация на езика на Брюксел, във връзка с което в известна степен сме критикувани, а по такъв начин, че действително да бъде разбрана от тези, за които е предназначено посланието - гражданите на Европа. Доколкото съм запознат, това е твърде важен въпрос.
<P>
Накрая, г-н Трише, относно споменатия Базел ІІІ. Това е друг въпрос, който определено ми се ще да подчертая. Искаме спешно да приложим Базел ІІІ. Но аз искам да приложим спешно Базел ІІІ, ако едновременно го приложат всички на равнище на Г-20. Не може отново Европа да поеме инициативата и сама да проправя пътя, което ще е в голям ущърб на международната ни конкурентоспособност. Поради това аз бих оспорил, че Европа следва действително да го приложи едновременно със своите партньори от целия свят, или в противен случай, да прецени какви са алтернативите.
<SPEAKER ID="072" NAME="Председател">
Общото разискване приключи.
<P>
Гласуването ще се проведе утре.
<P>
Писмени изявления (член 149)
<SPEAKER ID="073" NAME="Elena Băsescu" AFFILIATION="PPE">
в писмена форма. - (RO) Аз също бих искала да поздравя г-н Balz за всичките му усилия по изготвянето на този доклад. Предложените като изход от кризата строги икономии не трябва да доведат до мерки, които могат да застрашат икономическото възстановяване. Считам, че е необходимо да се постигне баланс между процеса на икономическа консолидация и защитата на инвестициите чрез работни места и устойчиво развитие. Урокът, даден от държавите-членки, които влязоха в еврозоната, без да са готови за това, трябва да ни накара да помислим сериозно за определяне на реалистични крайни срокове с течение на времето. При сегашното положение забавяне от една или две години е приемливо. Разширяването трябва да продължи при предварително изискване за изпълнение на Маастрихтските критерии. В това отношение, считам, че приемането на еврото не следва да се разглежда като краткосрочно решение, а като част от една средносрочна всеобхватна политическа стратегия.
<SPEAKER ID="999" NAME="Edward Scicluna" LANGUAGE="EN">
Приветствам и подкрепям този доклад. Трябва да имаме предвид обаче, че след като приключат всички разговори за фискална консолидация, регулиране и макроикономическо управление, трябва да проучим какво е било тяхното въздействие върху икономическата активност, което е ключовият момент на всяко обсъждане. Истината е, че се нуждаем от добро и ефективно регулиране и от по-успешно икономическо управление, така че малките и средните предприятия, които са основният двигател на икономическия растеж, да се развиват и разрастват. Тъжната истина е, че тези предприятия са най-потърпевши през последните две години. В резултат наблюдаваме висока и увеличаваща се безработица. Политиката на ЕЦБ да налива милиони евро, за да помогне за спасяването на задлъжнелите банки, беше правилна, но много банки станаха прекалено зависими от предоставяната от нея ликвидност. Така че сега ние сме в положение, при което банки, които с твърде голямо желание предоставяха кредити в годините на разцвет, сега отказват да кредитират малките предприятия. Ако това продължи, няма да постигнем растежа, необходим за свиването на бюджетния дефицит и на равнищата на правителствения дълг. Безработицата ще нараства, а икономическите ни резултати ще стагнират. Нека действаме мъдро, ако не искаме отново да подведем гражданите на Европа.
