<CHAPTER ID="016">
Енергийни характеристики на сградите (преработен текст) (разискване)
<SPEAKER ID="107" NAME="Председател">
Следващата точка е препоръката за второ четене от Silvia-Adriana Ţicău, от името на комисията по промишленост, изследвания и енергетика, относно позицията на Съвета на първо чете с оглед приемане на директива на Европейския парламент и на Съвета относно енергийните характеристики на сградите (преработен текст) (05386/3/2010 - C7-0095/2010 -.
<SPEAKER ID="108" NAME="Silvia-Adriana Ţicău" LANGUAGE="RO">
През 2008 г. Европейският съюз се ангажира с намаляване на енергийното потребление с 20% и с произвеждането на 20% от енергията за потребление от възобновяеми източници до 2020 г. Като част от срещата на Европейския съвет, която се проведе на 25 и 26 март 2010 г., лидерите в Европейския съюз решиха да зададат обща цел за увеличаване на енергийната ефективност с 20% до 2020 г.
<P>
На строителния сектор се дължат 40% от общата използвана енергия и 35% от замърсяващите емисии. Подобряването на енергийната ефективност на сградите ще се отрази в значителна степен върху живота на европейските граждани. В целия Европейски съюз домакинствата харчат средно 33% от доходите си за водоснабдяване, електричество, газ и текущи сметки. Тази цифра може дори да достигне 54% при домакинствата с много ниски доходи. Инвестициите в подобряването на енергийната ефективност не само ще доведат до по-ниски енергийни разходи, но и до създаването на 2,7 млн. работни места в Европейския съюз до 2030 г.
<P>
През ноември 2008 г. Комисията внесе законодателно предложение за преработка на Директива 2002/91/ЕО относно енергийните характеристики на сградите. През април 2009 г. Европейският парламент прие с голямо мнозинство позицията си на първо четене в рамките на процедурата на съвместно вземане на решение. Парламентът и Съветът проведоха сериозни преговори по време на шведското председателство на Съвета на Европейския съюз. През ноември 2009 г. беше постигнато политическо споразумение относно техническите аспекти на законодателното предложение.
<P>
Основните елементи на предложението са както следва:
<P>
Беше представен отделен член, включително няколко съображения и разпоредби относно аспектите, свързани с финансирането. Комисията трябва да определи съществуващите финансови инструменти и фискални мерки и да внесе нови предложения до 30 юни 2011 г. Тези разпоредби ще бъдат допълнени с декларация на Комисията.
<P>
Всички нови сгради трябва да имат приблизително нулево потребление на енергия до 31 декември 2020 г., като по-голямата част от енергията трябва да е произведена от възобновяеми източници. Срокът за публичния сектор е две години. Във връзка със сгради с приблизително нулево потребление на енергия държавите-членки ще зададат ясни цели и ще разработят планове за действие, които ще включват и мерки за подкрепа.
<P>
Енергийните характеристики на сградите, които са подложени на основен ремонт, или на ремонтирани части на тези сгради трябва да отговорят на минимални изисквания за енергийни характеристики, като това се прилага и за техническите сградни инсталации и елементи на сградите, които имат значително въздействие върху енергийните характеристики на сградите.
<P>
Бяха въведени и нови разпоредби относно сертификатите. Минимално количество информация трябва да бъде предоставено заедно със сертификата, включително възможностите за финансиране. Бяха въведени и разпоредби относно издаването и излагането на видно място на сертификатите за енергийни характеристики.
<P>
Показателят за енергийните характеристики от сертификата за енергийните характеристики на дадена сграда или на отделна единица на сградата трябва да бъде включен в рекламите за продажба или отдаване под наем.
<P>
Трябва да се осигури повече информация и по-голяма прозрачност относно акредитацията и обучението на експертите, както и информацията за собствениците и наемателите.
<P>
Трябва да се проведат консултации с местните органи и те трябва да осигурят подкрепа в процеса на прилагане на препоръките, включително нови разпоредби относно предоставянето на насоки за местните проектанти и архитектите за вземането предвид на енергийната ефективност на сградите.
<P>
Въведени са интелигентни измервателни системи и системи за активен контрол като автоматизираните системи за контрол и наблюдение, с което се цели пестене на енергия.
<P>
Не съществува обща методология, но до 30 юни 2011 г. Комисията ще разработи сравнителна методика за изчисляване на равнищата на оптимални разходи във връзка с минималните изисквания за енергийни характеристики на сгради. Директивата ще бъде преразгледана до 1 януари 2017 г. Общата позиция на Съвета се основава на постигнатото през ноември 2009 г. споразумение между Европейския парламент и Съвета. Ето защо препоръчвам приемането й.
<SPEAKER ID="110" NAME="Гюнтер Йотингер" LANGUAGE="DE">
Г-н председател, уважаеми колеги, в политиката рядко се случва да е налице възможност за представяне на предложения и мерки като ситуация от обща полза. Днес разполагаме с точно такава възможност: предстоящото приемане на преработения вариант на директивата относно енергийните характеристики на сградите.
<P>
На сградите се дължат 40% от потреблението на енергия и 36% от емисиите на въглероден двуокис в Европейския съюз. Прилагането на икономически мерки за намаляване на потреблението на енергия в жилищния сектор може да има значителен принос към постигането на целите ни за 2020 г. за намаляване на парниковите газове и енергоспестяване. По този начин същевременно ще засилим енергийната ни сигурност и ще създадем растеж и работни места в строителния сектор Преработеният вариант на директивата за енергийните характеристики на сградите ще насърчи и повишаването на стандартите в националните кодекси за енергийна ефективност в жилищното строителство и ще помогне на потребителите да намалят своите сметки за текущи разходи. Енергийната ефективност е най-евтиният начин за борба с изменението на климата.
<P>
Искам да подчертая три елемента от преработената директива, които, от наша гледна точка, представляват значителен напредък в сравнение с положението към днешна дата.
<P>
Първо, националните изисквания за нови строежи и ремонти ще доведат до сгради, които пестят значително повече енергия. Тази директива също така се отнася до малки сгради с използваема площ от по-малко от 1000 м2, дребни ремонти, свързани с потреблението на енергия, както и подмяната на отоплителни уреди и прозорци.
<P>
Второ, преработеният вариант означава, че на гражданите ни ще бъде предоставена по-добра информация. Собствениците и наемателите ще бъдат добре информирани с конкретни данни за потреблението на енергия и потенциалните икономии на енергия на дадена сграда. Това би трябвало да създаде стимул за пазара за производство на къщи с ниско потребление на енергия и извършване на ремонти в по-широк аспект.
<P>
Трето, считано от 2020 г. всички нови сгради трябва да отговарят на изключително строги строителни стандарти за сгради с нулево потребление на енергия. Също така държавите-членки трябва да изготвят национални планове за действие за повишаване на стандарта на съществуващите сгради с приблизително нулево енергопотребление.
<P>
Поради тези причини новата директива е успешно постижение на европейската енергийна политика. Искам да благодаря на членовете на Парламента и на Вас, г-жо Ţicău, за доброто Ви сътрудничество през последните месеци и за необичайно бързото приемане на директивата.
<P>
Вие вече подчертахте, че преработеният вариант ще може да реализира пълния си потенциал за енергоспестяване само ако бъде транспониран бързо и ефективно и ако са налице други инструменти за подкрепа. За тази цел трябва да използваме по-ефективно съществуващите финансови инструменти като Европейския фонд за регионално развитие, който позволява 4% от бюджета да бъде използван за мерки за енергийна ефективност - възможност, която почти не е използвана от държавите-членки към днешна дата.
<P>
Освен това искаме да предоставим на държавите-членки финансова подкрепа за усилията им по трансформирането на сградния фонд. В момента подготвяме - както вече беше обявено в комисията по промишленост, изследвания и енергетика - преразпределянето на най-малко 150 млн. евро от неизползвани средства от Европейския план за икономическо възстановяване за проекти в областта на възобновяемите енергийни източници и енергийната ефективност.
<P>
Сигурен съм, че подкрепата на Парламента днес представлява важна стъпка. Искам да благодаря на всички за доброто ви сътрудничество.
<SPEAKER ID="111" NAME="Paul Rübig" LANGUAGE="DE">
Г-н председател, г-н член на Комисията, г-жо Ţicău, искам да Ви поздравя за доклада. Смятам, че той представлява голяма крачка в правилната посока. В Европа има повече от 160 млн. сгради и те трябва да бъдат ремонтирани по отношение на топлинната ефективност за намаляване на потреблението на енергия, което от своя страна ще доведе до намаляване на общото потребление на енергия.
<P>
Четиридесет процента от енергията се използва за отопляване и охлаждане на сгради. Надяваме се, че мерките за ремонт ще ни позволяват да постигнем целта си намаление на общото потребление на енергия с 5% до 2020 г. Ние обаче целим и създаването на нови работни места. Няма съмнение, че се нуждаем от нови схеми за обучение за търговците, които не само ще ремонтират съществуващите сгради, но и ще строят нови. Необходими са малки и средни предприятия, които са специализирани в този сегмент, и трябва да им дадем възможност да реализират печалба в тази област и да плащат по-високи нетни заплати. Смятам, че това е най-добрият начин за излизане от кризата, защото, разбира се, това не само ще увеличи новите данъчни приходи, но освен това енергията от изкопаеми горива ще бъде заменена от възобновяема енергия - като по този начин ще се намали потреблението на изкопаеми горива.
<P>
Смятам, че заменянето на изкопаемите горива в потреблението и производството е начинът да се върви напред, като естествено това ще доведе до значително намаляване на разходите на домакинствата. Смятам също, че тези инвестиции ще се изплатят, както и че не трябва да се продължава с нивата на потребление, на което станахме свидетели през последните десетилетия. Трябва да се възползваме от тази възможност и да започнем да инвестираме отново. Инвестициите са от особено голямо значение в условията на криза, за да бъдем в състояние да преодолеем кризата - и да я преодолеем с възможно най-малко бюрокрация.
<SPEAKER ID="112" NAME="Zigmantas Balčytis" LANGUAGE="LT">
Преди всичко искам да поздравя колегата ми, г-жа Silvia Ţicău, за усилената работа по изготвянето на този важен доклад. Според мен постигнатото със Съвета споразумение е много амбициозно и представлява нов качествен скок в целия сектор. Затова сега е много важно държавите-членки да приложат разпоредбите на директивата правилно и навреме. Въпросът за потреблението на енергия на сградите е от особено значение в общия контекст на вътрешния енергиен пазар. Строителният сектор в Европейския съюз е един от секторите с най-много възможности за енергоспестяване. Това важи особено за населението на новите държави-членки на Европейския съюз, защото тези държави имат най-голям брой стари и енергийно неефективни жилищни сгради, а хората, които живеят в тях и които разполагат с най-ниски доходи, са принудени да плащат най-много за комунални услуги. Придвижването към приблизително нулеви разходи за енергия в сградите означава, че летвата е вдигната още по-високо за строителите от досега планираното при обсъждането на пасивни жилищни технологии. Г-н член на Комисията, госпожи и господа, искам да повторя, че това е наистина много важно и много амбициозно и да се надяваме, че ще бъде приложено на практика.
<SPEAKER ID="113" NAME="Fiona Hall" LANGUAGE="EN">
Г-н председател, аз също искам да поздравя г-жа Ţicău, която работи с огромна всеотдайност по това досие. Наложи се голямо забавяне заради правните корекции, които бяха необходими заради Договора от Лисабон, а това означава, че е отделено много по-голямо количество въглероден двуокис, отколкото ако бяхме в състояние да направим това по-скоро.
<P>
По време на този дълъг процес на изготвяне е лесно да се забрави, че някои от въпросите в преработения вариант се считаха за доста радикални, когато бяха повдигнати за пръв път. В частност отпадането на прага от 1000 м2, който първоначално беше предложен от Парламента в неговия доклад относно плана за действие за енергийна ефективност, както и стъпката за постигане на сгради с приблизително нулево потребление на енергия до 2021 г. За съжаление, това ново изискване за новите сгради няма да ни помогне за целите "20-20-20", особено защото осъзнаваме, че трябва да се стремим към най-малко 30% намаляване на емисиите парникови газове. За да има смисъл постигането на целите ни, свързани с изменението на климата, необходимо е да съсредоточим усилията си върху съществуващите сгради и съответните изисквания за енергийна ефективност.
<P>
Бих предложила три ключови действия, които трябва да бъдат приложени, ако искаме да реализираме потенциала за енергоспестяване на съществуващите сгради.
<P>
Първо, много е важно Комисията да излезе със стабилна икономически ефективна методология за ремонтни дейности. Графикът е доста натоварен, но необходим, защото вече е пропиляно толкова много време, а 2014 г. ще настъпи преди икономически ефективната методология да бъде приложена.
<P>
Второ, всички държави-членки трябва да обмислят приемането на национални годишни цели за подобряване на определен процент от съществуващите сгради. Ако разполагахме с европейска "задължителна" цел за енергийна ефективност, сигурна съм, че щяхме да видим този вид действия да бъдат приложени от държавите-членки много бързо, защото те биха осъзнали, че един от най-лесните начини да се постигне енергийна ефективност е чрез системно обновяване на съществуващите сгради.
<P>
Трето, и от жизнено важно значение, държавите-членки трябва да осигурят финансиране за подобрения, свързани с енергийната ефективност, а въпреки работата на докладчика и усилията на докладчиците в сянка преработеният вариант не стигна по-далече, както желаехме в Парламента. Затова е особено важно сега да осигурим средства за енергийна ефективност в програмата за икономическо възстановяване и аз се надявам, че Комисията няма да забави предложението в тази връзка.
<P>
И накрая, като се имат предвид коментарите, направени в текущия документ за слабостите на изпълнението на законодателството за енергийна ефективност в миналото, искам да попитам Комисията дали е в състояние да гарантира, че директивата ще бъде приложена напълно и навреме.
<SPEAKER ID="114" NAME="Claude Turmes" LANGUAGE="DE">
Г-н председател, г-н член на Комисията, госпожи и господа, много поздравления за г-жа Ţicău и за целия екип от докладчици в сянка. Директивата нямаше да бъде толкова успешна без един силен Европейски парламент.
<P>
В отделените ми две минути и половина ще говоря по-малко за директивата и повече за това, което трябва да се направи в бъдеще, за да се преодолеят слабостите на директивата, особено по отношение на съществуващия сграден фонд. Какво би могло да бъде по-подходящо при условия на криза от подобряването на начина, по който ресурсите на Европа биват експлоатирани, и увеличаване на производителността на енергията? Това, от което наистина се нуждаем от Комисията, е европейска инициатива в областта на строителството в четири основни насоки.
<P>
Първо, помощ за националните правителства при транспонирането на директивата. Последната директива не беше правилно транспонирана. Във Вашата генерална дирекция, г-н Йотингер, разполагате с едно длъжностно лице на пълен работен ден - а той вече няма да работи през юли. Как ще гарантирате - от гледна точка на персонала, наред с други неща - че директивата ще бъде правилно транспонирана?
<P>
На второ място, както споменахте, са моделите на финансиране. Какво може да се направи в Комисията, за да се подобри начинът, по който средствата от Европейския фонд за регионално развитие се използват за сградите? Може би бихте могли да ни дадете повече информация по отношение на средствата, останали от Европейския план за икономическо възстановяване, които споменахте.
<P>
Трето, необходима е по-голяма производителност на труда в строителството и за тази цел се нуждаем от повече обучение. По-добре обучените работници ще увеличат производителността, но естествено това ще повдигне въпроси по отношение на преобладаващите условия на труд и възнаграждение в европейския строителен сектор. Затова ще е необходима и инициатива от страна на Комисията за социален диалог на европейско равнище между строителния сектор и синдикатите.
<P>
И накрая, в областта на научноизследователската и развойна дейност е налице спешна необходимост от по-голям акцент върху сградите, върху строителството на евтини жилища с нулево или приблизително нулево потребление на енергия и - преди всичко - нови начини за организиране на санирането на сградите. Ще можем да строим и санираме по-евтино само ако целият процес на обновяване е по-добре разработен. Това е още една област, в която европейските фондове за изследвания могат да бъдат използвани за осигуряване на действителна и значима помощ както на националните правителства, така и на строителния сектор.
<SPEAKER ID="115" NAME="Vicky Ford" LANGUAGE="EN">
Г-н председател, искам да започна като благодаря на г-жа Ţicău и на другите докладчици за начина на договаряне на директивата. Тя беше топло посрещната от групите и е окуражаващо да разберем, че разискването относно следващите стъпки вече е започнало.
<P>
Наистина приветствам доклада. Както мнозина вече споменаха, 40% от енергията ни се употребява в сградите. Необходим ни е по-устойчив начин на живот не само заради предизвикателството на въглеродния двуокис, но и заради опасенията, които всички споделяме, относно увеличаването на цените на енергията и енергийната сигурност.
<P>
Някои държави-членки вече са много по-амбициозни в националните си кодекси за енергийна ефективност и аз се надявам, че директивата ще подтикне и други да последват примера им. Сертификатите за енергийните характеристики помагат за повишаване на информираността за това къде могат да бъдат спестени разходи и енергия и за насърчаване за разполагане на интелигентни измервателни уреди в новите и ремонтирани сгради, които да дадат на потребителите по-голям контрол върху решенията им, свързани с енергията. Това е добър напредък.
<P>
Този преработен вариант беше създаден, защото първоначалният вариант на директивата не се прилагаше добре. В бъдеще Парламентът и Комисията винаги трябва да следят как държавите-членки прилагат настоящата директива. Комисията трябва да помогне: моля, помогнете за обмена на добри практики сред държавите-членки и гарантирайте, че минималните стандарти за енергийните характеристики са съвместими, като същевременно отразяват регионалните различия.
<P>
Всички знаем, че за да се отговори на предизвикателството на енергоспестяването, е важно потребителите както в публичния, така и в частния сектор да признаят и видят ползите, които прякото ангажиране с енергоспестяващи инициативи може да доведе от гледна точка на околната среда и на икономиката. Но аз ще отправя едно предупреждение, защото в моята държава-членка имаше случай на прекомерно регулиране на директивата, особено по отношение на изискванията за сертификатите за енергийните характеристики на обществените сгради, и това, в някои случаи, доведе до допълнителни бюрократични разходи за видимо по-малко количество спестена енергия, както и, за съжаление, до загуба на обществена подкрепа.
<P>
И последно, всички онези, които се боят, че Европейският съюз е изправен пред криза на идентичността в момента, трябва да почерпят сили от доклада. Откакто взех участие, станах свидетел само на единство на целите и убеденост - и аз знам, че това е било така дълги години преди да се присъединя към Парламента миналото лято. Нека обърнем внимание на поуката, че Европейският съюз е най-силен, когато се съсредоточим върху основните области, в които стойността може да бъде постигната чрез съвместна работа за една обща цел.
<SPEAKER ID="116" NAME="Marisa Matias" LANGUAGE="PT">
Г-н председател, аз също искам да започна като поздравя г-жа Ţicău за нейната усилена работа и всеотдайност по един такъв значим доклад, както и за работата й за подобряване на енергийните характеристики на сградите и в подкрепа на една по-устойчива Европа. Както знаем, потреблението на енергия в Европейския съюз е доста над приемливите нива и ето защо е толкова важно да вървим напред с предложения от такова естество.
<P>
Крайно време е да разполагаме с политика, която е амбициозна в европейски контекст, и да добавим допълнителни мерки към тази амбициозна политика, особено в условията на кризисната ситуация, на която сме свидетели. Строителният сектор се счита за един от секторите или пазарите с най-голям потенциал от гледна точка на енергоспестяването и други въпроси, поради което той е най-добрият сектор в подкрепа на публичните политики. Искам да завършва с това, г-н председател.
<P>
Затова очакваме да се възползваме от предоставената ни възможност и да инвестираме за подобряване на енергийната ефективност на сградите и потенциала за създаване на милиони работни места през следващите няколко години. Освен това тук не става въпрос само за нови сгради, но и за възстановяване и ремонт на съществуващи сгради, които са западнали или са изоставени.
<P>
Затова нека се възползваме от възможността да използваме това законодателство като съществен принос за съживяване на европейската икономика; трябва да се възползваме максимално от инвестициите, които могат и трябва да бъдат стратегически, за да се възстановим от кризата. Нека се надяваме, че Комисията ще осигури инвестиции и че държавите-членки ще знаят как да се възползват от тях в най-голяма степен.
<SPEAKER ID="117" NAME="Jaroslav Paška" LANGUAGE="SK">
Първо, искам да кажа колко съм доволен, че Европейският съюз е видял потенциала за значително енергоспестяване в начина, по който сградите биват експлоатирани. Енергоспестяването може да бъде постигнато относително бързо и ефективно, като се подобрят възможностите за топлоизолация на външните ограждащи елементи дори и с допълнителното отопление на по-старите сгради.
<P>
Топлинните загуби, свързани с отоплението на сградите обаче, не представлява единствената загуба на енергия в сградите. От гледна точка на потреблението на енергия затоплянето на вода за лична хигиена и климатичните системи в затворени пространства представляват съществена част от развитите общества. В тези области обаче енергоспестяващите методи ще бъдат много по-трудни и по-сложни. Те ще включват подобряване на ефективността на относително сложни системи, които осигуряват регулирането и обмена на енергия между различните части на самата сграда.
<P>
Понеже повечето сгради представляват, от гледна точка на обединяването, отделни единици, вътрешният енергиен режим на всяка сграда трябва също да бъде адекватно планиран и приложен на горе-долу индивидуална основа за въпросното работно място или жилище. Затова целите ни трябва да включват значително разширяване на исканията ни по отношение на сложността и трудността на проектирането и планирането на работата, насочени към правилно посочване на интелигентни енергийни решения за отделните сгради.
<P>
Затова, г-н член на Комисията, трябва да се потърсят и начини за насърчаване на хората, работещи в тази област, да преминат през допълнително обучение. Лично аз бих се радвал, ако целите на директивата бъдат приложени добре. Смятам обаче, че това би било трудно в някои области.
<SPEAKER ID="118" NAME="Maria da Graça Carvalho" AFFILIATION="PPE">
(PT) Г-н председател, г-н член на Комисията, на строителния сектор се дължат 40% от потреблението на енергия в Европейския съюз и 35% от емисиите парникови газове. Законодателството предвижда, че до 2020 г. новите сгради трябва да имат приблизително нулево потребление на енергия, както и че санираните съществуващи сгради трябва да отговарят на минимални изисквания за енергийни характеристики.
<P>
Затова законодателството по този начин ще допринесе за намаляване на енергийната зависимост в Европа, намаляване на емисиите въглероден двуокис, по-добро качество на въздуха в затворени помещения и атмосферата и по-голямо благосъстояние в големите градове. Стимулът за подобряване на енергийните характеристики на сградите означава и шанс за прекласифициране на градовете ни, които допринасят за туризма, създаването на работни места и устойчив икономически растеж в Европейския съюз.
<P>
Прекласифицирането обаче изисква по-големи публични и частни инвестиции. Става въпрос за преки публични инвестиции с непосредствен ефект върху създаването на работни места и участието на малките и средни предприятия. Програма, която включва прекласифицирането на градовете ни, ще бъда сигурна програма, която е много подходяща за икономическото ни възстановяване.
<P>
Затова призовавам Комисията и държавите-членки да използват структурните фондове за прекласифициране на сградите от гледна точка на околната среда и енергията, като това финансиране се използва като катализатор за частно финансиране. Призовавам ги също да работят заедно за намиране на подходящия финансов модел за обновяване на съществуващите сгради.
<SPEAKER ID="119" NAME="Ivari Padar" AFFILIATION="S&amp;D">
(ET) Докладът на г-жа Ţicău е един от най-значимите инструменти на енергийната политика и политиката на климата, които сме приемали през последните години. Искам да изкажа поздравления към всички, участвали в изготвянето на доклада, но най-вече на докладчика, г-жа Ţicău. Няма да повторя вече казаното, но ще се спра на два въпроса.
<P>
Първо, директивата предлага много нови възможности за развиване на дейност на предприемачите. Освен нови технологии за подобряване на енергийната ефективност на сградите, в бъдеще ще има и по-голямо търсене на щадящи околната среда строителни материали, намаляване на потреблението на материали и количества отпадъци в строителния сектор, рециклиране на строителни отпадъци и създаване на интелигентни къщи. Затова европейските предприемачи, в сътрудничество с Европейския съюз и държавите-членки, трябва да инвестират днес в технологии, които ще намалят огромното въздействие, което сградите имат върху околната среда, защото в момента сградите консумират приблизително 40% от енергията на Европейския съюз, отделят 38% от емисиите въглероден двуокис в Европейския съюз, а освен това строителният сектор е икономическият сектор с най-голямо потребление на ресурси в Европейския съюз.
<P>
Второ, директивата предлага само частичен отговор на въпроса кой ще плати за всичко това. Така например директивата съдържа предложения, в които се посочва, че Европейската комисия трябва да насочи повече от средствата на структурните фондове на Европейския съюз към финансиране на енергийната ефективност на сградите. Смятам за изключително важно, при преразглеждането на настоящата финансова перспектива, да се възползваме от възможността и да намерим средствата за увеличаване на финансирането за енергийната ефективност на сградите. Енергоспестяването е най-евтиният начин за производство на енергия, така че нека го използваме.
<SPEAKER ID="120" NAME="Karima Delli" AFFILIATION="Verts/ALE">
(FR) Г-н председател, госпожи и господа, приветствам положителния напредък, който представлява директивата, с оглед на спешната нужда от борба с изменението на климата.
<P>
2010 г. е годината на борбата срещу бедността и социалното изключване. Европейското партньорство за енергетика и околна среда (ЕПЕОС) изчислява, че между 50 и 125 млн. европейци страдат от енергийна бедност. Новото законодателство обаче се отнася само до нови сгради и ще засегне едва 2,7 млн. нови жилища на година, докато в Европейския съюз има 200 млн. стари жилища. Факт е, че най-малко 150 млн. жилища ще трябва да бъдат обновени до 2050 г., за да се постигне фактор №4.
<P>
Г-н член на Комисията, от 2007 г. насам 4% от Европейския фонд за регионално развитие (ЕФРР) са били заделени за подобряване на енергийните характеристики на сградите, но средствата са били използвани в много ограничена степен. Как тогава ще окажете натиск върху държавите-членки действително да използват тези средства, защото ако те останат неусвоени, могат да изчезнат, считано от 2013 г., а някои от тях всъщност ще трябва да бъдат увеличени?
<SPEAKER ID="121" NAME="Algirdas Saudargas" AFFILIATION="PPE">
(LT) Както мнозина от вас споменаха, енергоспестяването е най-икономичният начин да се гарантира енергийната сигурност и да се ограничи количеството на емисиите въглероден двуокис. Също така искам да поздравя всички наши колеги - и преди всичко докладчика и всички други колеги - за успешното преразглеждане на директивата. Тази област, строителният сектор, разполага с голям неизползван потенциал не само в областта на енергоспестяването, но и за създаването на нови работни места и за прилагането на нови технологии. Така например в моята държава Литва над 80% от сградите са били построени преди повече от 20 години и никак не са икономични. Затова преразглеждането на директивата относно енергийните характеристики на сградите действително е много навременна и необходима в условията на настоящата криза. Постигнатото със Съвета споразумение относно текста на новата директива е добре балансирано и напълно отразява принципа на субсидиарност. Директивата предвижда минимални изисквания за нови и обновени сгради и ще създаде подходящи условия за оптимизиране на потреблението на енергийни ресурси и ще спести средства на гражданите, живеещи в тях, и на държавата. В същото време по-строгите правила за жилищно сертифициране и предоставянето на информация ще насърчат гражданите да променят навиците си на потребление. Г-н председател, въпреки че беше казано няколко пъти, все пак искам отново да подчертая, че успехът на директивата ще зависи от бързото й прилагане в държавите-членки. За тази цел е необходимо да се предвидят ефективни финансови мерки за подкрепа както на равнището на държавите-членки, така и на равнището на Европейския съюз. Енергийната ефективност, един от приоритетите на Европейския съюз, трябва да се превърне и в политически приоритет за всички държави-членки.
<SPEAKER ID="122" NAME="Marian-Jean Marinescu" AFFILIATION="PPE">
(RO) Директивата за енергийните характеристики на сградите ще окаже пряко влияние върху новите видове инвестиции в строителния сектор. Инвестициите в нови технологии, които ще имат за цел намаляване на потреблението на енергия, ще окажат значително влияние върху националния и регионалния пазар на труда и ще подобрят енергийната сигурност на Европейския съюз.
<P>
Необходими са финансови инструменти. Европейските гражданите не могат сами да поемат разходите за модернизиране на енергийните системи. Максималният размер на средствата, които могат да бъдат отпуснати за това от Европейския фонд за регионално развитие, не е достатъчен и трябва да бъде увеличен до възможно най-високото ниво. Комисията трябва да предостави допълнителна подкрепа, като създаде Фонд за енергийна ефективност до 2014 г., който може да бъде съфинансиран от Европейския съюз, Европейската инвестиционна банка и държавите-членки.
<P>
Препоръчвам на Европейската комисия да продължи с развитието на инициативата "Интелигентни градове" и да проучи настоящите механизми, които се използват в държавите-членки, за разпространение на най-добри практики в Европейския съюз и обмен на познания и техническа помощ с цел генериране на нови финансови ресурси за подобряване на енергийната ефективност в жилищния сектор.
<SPEAKER ID="123" NAME="Csaba Sándor Tabajdi" AFFILIATION="S&amp;D">
(HU) Поздравявам г-жа Ţicău за доклада й и за директивата. Тази директива обаче не си струва хартията, на която е написана, ако няма средства за нея. Искам да насоча вниманието на члена на Комисията Йотингер към факта, че източниците на финансиране трябва да бъдат гарантирани в бюджета за периода след 2013 г. и в кохезионните фондове. Ясно е, че освен източниците от Европейския съюз са необходими средства и от държавите-членки, частния капитал и участие на населението, с други думи, различна форма на съфинансиране. Г-н Marinescu вече спомена, че трябва да определим видовете авангардни практики, които определени държави-членки са въвели посредством преки субсидии, кредитиране и други методи. В Унгария 250 000 апартамента в жилищни блокове са били ремонтирани, защото, както вече споменаха колегите ми от Естония и Латвия, състоянието на старите сгради в новите държави-членки е особено тежко. Според мен тази програма за саниране на сгради трябва да бъде продължена и разширена за бедните жители в селските райони, както заяви моят колега от групата на Зелените/Европейски свободен алианс.
<SPEAKER ID="124" NAME="Andreas Mölzer" AFFILIATION="NI">
(DE) Г-н председател, г-н член на Комисията, има няколко неща, които според мен трябва да имаме предвид при предстоящото разискване. Първо, потенциалът за енергоспестяване в жилищните сгради през следващите години е спорен. Това, което може лесно да се направи, е вече направено. Ремонтите обаче - особено на сгради-паметници на културата - могат да бъдат много скъпи. Няма голям смисъл да се ремонтира дадена сграда, за да бъде невероятно енергийно ефективна, ако след това остане празна, защото след това наемът е бил увеличен драстично. Дори в интерес на опазването на климата не смятам, че трябва да засягаме правата на собственост на гражданите по отношение на ремонтите. Не трябва да бъде задължително да се инсталират слънчеви панели при строежа на жилище, извършване на ремонт на покриви, строеж на разширение или подмяна на отоплителната инсталация, както в случая с модела на Марбург.
<P>
Друг въпрос са сградите с нулево потребление на енергия. Както знаем, едно домакинство може да задоволи нуждите си от електричество посредством фотоволтаични елементи само ако електроенергийната мрежа остане на разположение за периоди, когато има по-малко слънце. С други думи, разходите ще останат същите за оператора на електропреносната мрежа. Комбинираните отоплителни и енергийни мощности също включват скъпи двойни структури. Дори и с оптимално управление на захранването, много въпроси остават без отговор и може да възникнат драстични увеличения на цените - съвсем независимо от факта, че в повечето случаи все още не разполагаме със съответните интелигентни уреди.
<SPEAKER ID="125" NAME="Seán Kelly" AFFILIATION="PPE">
(GA) Г-н председател, приветствам доклада и особено отличните становища и препоръки на моите колеги. Без съмнение е ясно, че по-голямата част от сградите и частните жилища, които съществуват понастоящем, все още ще съществуват не само през 2020 г., но и през 2050 г. Затова трябва веднага да съсредоточим усилията си върху тези сгради и жилища.
<P>
В моята държава има много хора, които строят жилища и прочие, които в момента са безработни. Хиляди жилища обаче стоят празни и никой не живее в тях. Следователно няма нужда да се строят нови жилища. Затова, както заявиха колегите ми, трябва да съсредоточим усилията си върху жилищата, които съществуват в момента. Съгласен съм с члена на Комисията - правителствата трябва да използват структурните и други фондове, за да се справят с този въпрос веднага. Това е изключително важно и аз също препоръчвам планът да бъде изпълнен.
<SPEAKER ID="126" NAME="Elena Băsescu" AFFILIATION="PPE">
(RO) Искам да поздравя докладчика, г-жа Ţicău, за всичките й усилия по доклада. Строителният сектор предлага голям потенциал за енергоспестяване. От жизненоважно значение е да се подобрят енергийните характеристики на сградите, за да се постигнат целите на стратегията "ЕС 2020". Необходими са енергийни сертификати предимно за информиране на купувачите за енергийните характеристики на жилището.
<P>
Румъния възнамеряваше да въведе енергийни сертификати за сделки с имоти от началото на тази година, но решението за одобряване на проекта на регулаторния акт беше отложено. Главните причини за това бяха недостатъчният брой енергийни одитори и рискът от увеличение на цените на старите жилища. Те ще бъдат въведени в Румъния, според правителствените представители, най-късно до 1 януари 2011 г. Основната полза за обикновените граждани от ремонта на отоплителните инсталации в жилищните сгради е намаляването на разходите за поддръжка. Тази година Министерството на регионалното развитие и туризма отпусна 150 млн. румънски леи за тази цел.
<SPEAKER ID="127" NAME="Zuzana Roithová" AFFILIATION="PPE">
(CS) Не може да има никакво съмнение, че по-голямото енергоспестяване в сградите - отчасти благодарение на тази директива - има смисъл от политическа гледна точка. Това е една малка част от мозайката на отговорността за устойчив начин на живот, която спомага и за политическата независимост на Европа от енергийни източници в трети държави. Аз също се надявам, че можем действително да намалим емисиите през следващите десет години и същевременно да забавим все по-голямата ни зависимост от енергийни източници от трети държави, особено от петрол и природен газ. Горещо приветствам директивата, която ще даде нов тласък за иновации в областта на отоплението не само на нови, но и на стари сгради. На сградите се дължат близо една трета от емисиите парникови газове и затова нашата цел естествено включва и активна финансова помощ от държавите-членки. Приветствам и предложението на моя колега, г-н Marinescu, за създаването на специален фонд. Фондът, разбира се, ще е не само за отоплението на жилищни блокове, но и на всички сгради в Европейския съюз.
<SPEAKER ID="128" NAME="Angelika Werthmann" AFFILIATION="NI">
(DE) Г-н председател, госпожи и господа, през 2008 г. Европейският съюз пое ангажимент за намаляване на потреблението на енергия с 20% до 2020 г. Подобряването на енергийната ефективност на сградите - като целта е да се постигнат жилища с приблизително нулево потребление на енергия - не само ще намали потреблението на енергия. Директивата ще ни помогне и да преодолеем кризата. Осъществяването й изисква експерти и специалисти, което от своя страна ще доведе до създаване на работни места. Освен това, в дългосрочен план, тя ще намаля домакинските разходи на европейските граждани. И накрая искам да спомена енергийната ситуация в съществуващия жилищен фонд и необходимостта от внасяне на подобрение в енергийната ситуация.
<SPEAKER ID="129" NAME="Гюнтер Йотингер" LANGUAGE="DE">
Г-н председател, уважаеми членове на Европейския парламент, споделяме мнението за важната роля, която има сградният фонд, санирането на съществуващите сгради и строежът на нови сгради за постигане на общите ни цели за енергийна ефективност и намаляване на емисиите от въглероден двуокис. В други области, на които трябва да обърнем внимание - електроцентралите, енергийния микс като цяло или автомобилния сектор - има сравнително малко участници, към които можем да се обърнем: енергийните дружества или 12-15 предприятия за производство на автомобили в Европа. Това означава, че броят на партньорите, които трябва да бъдат привлечени, е постижим.
<P>
В областта на сградите има голям брой участници. Собственици, наематели, ползватели, общините с градското си планиране и развитието на градовете като цяло, изготвящите регионалното законодателство за сградите - областите или националните държави; накратко, никоя друга област не е толкова важна за постигане на процентовите цели за енергия и климата като строителния сектор; и никой сектор няма толкова много милиони партньори, които трябва да бъдат привлечени - както хоризонтално, така и вертикално. Ето защо директивата е важна стъпка, но без съмнение не е последната дума по въпроса.
<P>
За мен е удоволствие да чуя вашия принос и предложения, които следим отблизо. Повярвайте ми, като казвам, че считам прилагането на директивата за толкова важно, колкото и изготвянето й. Понастоящем директивата е само на хартия. Нейната стойност ще дойде с транспонирането й. За това е необходимо участието на всички - на държавите-членки, но и на общинските администрации и на собствениците и ползвателите на сградния фонд.
<P>
Искаме енергоспестяващите ни мерки да бъдат приложени не само при строежа на нови сгради, но и за ремонтни дейности. През следващите няколко седмици ще внесем предложение за това как 115 млн. евро или повече могат да бъдат усвоени при определени условия в близко бъдеще. Работим усилено по подготовката му. Искаме да го представим възможно най-късно, за да се установи дали има повече от 115 млн. евро на разположение, но и навреме, за да се гарантира, че никакви средства няма да бъдат изгубени поради ограничение във времето. Ще се радваме да се проведат по-нататъшни обсъждания относно програмата за възобновяема енергия и енергийна ефективност през юли и септември с членовете на Парламента, които се интересуват.
<P>
В момента провеждаме преговори с члена на Комисията Хаан за това как регионалните програми могат да бъдат ориентирани повече към енергийните цели в настоящия финансов период - той даде изричната си подкрепа за тази идея - и как можем да използваме предстоящите програми за финансиране, за да се даде по-голям приоритет на въпроса за енергията и сградите през следващия финансов период. В тази връзка имаме нужда от вашата помощ. Отдавна се готвим за следващия финансов период. Вие сте запознати с основните програми в бюджета на Европейския съюз. Подозирам, че държавите-членки няма да искат да отпуснат повече средства. При условията на криза и бюджетна консолидация подозирам, че ще трябва да се задоволим с това, с което вече разполагаме - процентът от БВП.
<P>
Ето защо е още по-важно да се даде приоритет на енергетиката, научните изследвания в областта на енергетиката и енергоспестяващите програми за пряко замесените страни, а, като допълнение към това, и за инфраструктурата. В хода на подготовката на следващия финансов период се надявам с вас да обсъдим как можем да свържем местните, регионални и национални програми за саниране на сгради с нашите цели и, при необходимост, и с допълнителна европейска програма за финансиране. Както заявих, това е важна стъпка, но не и последната. Ето защо приветствам предложенията ви.
<P>
Сигурен съм, че ще ни следите, за да се гарантира, че директивата може да бъде успешно приложена и на практика. Искам да благодаря на всички членове на Парламента и особено на главния докладчик. Позволете ми да изтъкна, че тази рамкова директива се следи с интерес и в други региони на света като Китай и САЩ. Европа е значителна стъпка пред другите континенти в това отношение.
<SPEAKER ID="130" NAME="Silvia-Adriana Ţicău" LANGUAGE="RO">
Преди всичко искам да благодаря на докладчиците в сянка за подкрепата им. Това е едва началото на един процес, който има за цел да увеличи енергийната ефективност на сградите и който ще включва Европейския парламент като постоянен, амбициозен партньор и който ще изисква и прозрачност при приемането на делегираните актове. Вярно е, че наистина направихме ясно разграничение между нови и съществуващи сгради, като взехме предвид както вида на имота, който е различен в различните държави, така и настоящия сграден фонд.
<P>
Смятам, че държавите-членки и Комисията трябва да използват междинния преглед на финансовата перспектива, който ще се проведе през 2010 г., за да се преразгледат оперативните програми и да се отпуснат повече средства за енергийната ефективност на сградите. Държавите-членки могат да използват до 4% от средствата на ЕФРР и в случаите, в които счетат за необходимо, намалена ставка на ДДС, но това не трябва да бъде по-малко от 5% за дейности, свързани с енергийната ефективност в сградите.
<P>
Искам да подчертая, че всички средства, отпуснати за енергийната ефективност на сградите, ще включват и работни места и местни, регионални и национални данъци и такси, като се има предвид естеството на тази дейност. Единствено ако увеличим равнището на усвояване на 4% от средствата на ЕФРР, предназначени за енергийна ефективност на сградите през периода 2010-2013 г., ще сме в състояние на по-късен етап да поискаме значително увеличение на този процент за финансовия период 2014-2020 г. Бих предложила някъде между 8 и 12%.
<P>
Освен това искам да помоля Европейската комисия да позволи 115-те млн. евро, останали неизразходвани от Европейския план за икономическо възстановяване, да бъдат отпуснати за инициативата "Интелигентни градове". Смятам, че особено при планирането на финансовия период 2014-2020 г. енергийната ефективност трябва да бъде наш основен приоритет заедно с програмите, насочени към селските райони.
<P>
Европейският парламент също поиска на първо четене да се създаде фонд специално за енергийната ефективност, считано от 2014 г. Г-н член на Комисията, ще Ви дадем подкрепата си за създаването на този фонд.
<SPEAKER ID="131" NAME="Председател">
Разискването приключи.
<P>
Гласуването ще се състои във вторник, 18 май 2010 г.
<P>
Писмени изявления (член 149)
<SPEAKER ID="999" NAME="Ivo Belet  " LANGUAGE="NL">
С този пакет от законодателни мерки предприемаме голям скок към едно щадящо околната среда общество. В края на краищата, на сградите се дължат приблизително 40% от емисиите въглероден двуокис. През следващите няколко години постепенно ще намалим тези емисии до нула. Това е добре както за джоба на потребителите, така и, разбира се, за околната среда, защото инвестициите в щадящи околната среда сгради са трудоемки. Сега, в краткосрочен план, трябва да направим всичко възможно да ускорим санирането най-вече на съществуващите сгради и трябва да помогнем на отделните граждани да направят това. Специално внимание трябва да се обърне на наемателите на социални жилища в тази връзка. Сдруженията за социални жилища трябва да получат насърчение и съществен тласък, за да се гарантира, че те ще санират по-старите сгради в краткосрочен план, така че наемателите в неравностойно положение също да могат да се възползват в най-голяма степен от тях.
<SPEAKER ID="998" NAME="Véronique Mathieu  " LANGUAGE="FR">
Енергийните характеристики на сградите са област с голям потенциал за Европейския съюз. Спадът в потреблението на енергия, постигнат благодарение на мерките, въведени в този текст, ще допринесат за увеличаване на енергийната независимост на Европейския съюз и ще доведат до една европейска политика за енергийна ефективност. Успехът на тази политика зависи също от държавите-членки, които трябва да използват финансови мерки като намаляване на ДДС, отпускане на максимално позволената част от европейските фондове за енергийните характеристики и така нататък. На равнището на гражданите това ще помогне на европейските домакинства, които ще забележат намаление на разходите си за енергия. Това представлява средно 33% от доходите на домакинствата, а процентът може да достигне 54% за домакинствата с по-ниски доходи. Затова, на практика, искам главно тази последна категория граждани да се възползват от подобряването на енергийните характеристики на сградите. Трябва да вземем предвид разходите, наложени чрез въвеждането на нови норми. Ако разходите за строителство и ремонт имат отражение върху наемите, това може да направи ползите от енергийните характеристики на сградите недостъпни за онези, които най-много се нуждаят от тях.
<SPEAKER ID="132" NAME="Alajos Mészáros  " LANGUAGE="HU">
По отношение на енергийно-ефективните сгради смятам, че е важно да разгледаме въпроса за енергийно-ефективните сгради. Трябва да разгледаме въпроса като приоритет, защото Европа става свидетел на появата на енергийна криза. Европейският съюз се ангажира да намали потреблението си на енергия с 20% до 2020 г. и да гарантира, че 20% от използваната енергия ще бъде произведена от възобновяеми енергийни източници. Освен това обаче трябва да се обърне внимание на въпроса за енергийната ефективност, особено в строителния сектор, защото той е един от най-големите потребителите на енергия (40%), както и един от най-големите източници на въглероден двуокис. Този акцент върху строителния сектор е особено важен в държавите от Централна Европа, където остарелите сгради, наследени от предишния режим, означават разточително използване на наличната енергия. Модернизирането на жилищните сгради дава особено важни възможности. Смяната на врати и прозорци и поставянето на съвременна изолация може да спомогне за намаляване на разходите за енергия на домакинствата. В Западна Европа строителството на енергийно-ефективни сгради вече набира скорост, като тяхната популярност се дължи предимно на държавните субсидии. За съжаление, в Централна Европа все още не съществува система за предоставяне на стимули за инвестиции в пасивни жилища, въпреки че тази технология може да спомогне за намаляването на все по-голямата зависимост от природен газ. Ето защо смятам, че е важно да подкрепим доклада и затова гласувах в негова подкрепа.
<SPEAKER ID="997" NAME="Zbigniew Ziobro  " LANGUAGE="PL">
Енергията, използвана от сградите, представлява една трета от общата енергия, използвана в Европейския съюз. Точно поради тази причина този сектор разполага със значителен потенциал за намаляване на потреблението на енергия - не само заради поетите задължения относно намаляването на емисиите от парникови газове, но и заради въпроса за енергийната сигурност. Сред по-важните разпоредби на директивата, по която работим, е концепцията за "сгради с приблизително нулево потребление на енергия". Нека си спомним, че до края на 2020 г. всички нови сгради трябва да имат приблизително нулево потребление на енергия и това трябва да се постигне две години преди публичния сектор, който трябва да бъде за пример на другите. Две точки от обсъжданата директива обаче заслужават положителна реакция. Първо, създаването на Фонд за енергийна ефективност до 2020 г. - инструмент, който ще спомогне за увеличаване на частните и публични инвестиции в проекти, предназначени за подобряване на енергийната ефективност на сградите. Този вид структурна подкрепа дава възможност за постигането на целите ни. Второ, включването в проекта за директива на разпоредба за въвеждането на интелигентни измервателни уреди и системи за активен контрол (интелигентно отчитане), предназначени за енергоспестяване. Въвеждането на тези системи в голям мащаб ще донесе ползи за потребителите по отношение на цената, ефективността на потребление и енергийната сигурност.
