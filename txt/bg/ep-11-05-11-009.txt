<CHAPTER ID="009">
Декларация на председателя на делегацията на Европейския парламент в помирителния комитет - нови храни (разискване) 
<SPEAKER ID="480" NAME="Председател">
Следващата точка е разискването по декларацията на председателя на делегацията на Европейския парламент в помирителния комитет - нови храни.
<P>
Помирителна процедура за изменение на Регламент (ЕО) № 1331/2008 и за отмяна на Регламент (ЕО) № 258/97 и Регламент (ЕО) № 1852/2001 на Комисията относно новите храни.
<SPEAKER ID="481" NAME="Gianni Pittella" LANGUAGE="IT">
Г-жо председател, г-н член на Комисията, госпожи и господа, разочаровани сме, че не се стигна до съгласие по отношение на регламента относно новите храни и че поради това не е възможно да се гарантира адекватна информация за потребителите по отношение на новите храни, които консумираме, или да се гарантира, че Европа има ясни, строги правила относно храните от клонирани животни.
<P>
Това, което отбелязах, няма за цел да поражда съмнения: вината не е в Парламента. Ако не успяхме да регулираме клонирането - един от основните щекотливи въпроси в преговорите - това се дължи на факта, че правителствата не показаха достатъчно желание. Въпреки това - като отправям въпроса към правителствата и Комисията - безопасността на храните и информацията за продуктите, които достигат до нашите трапези, са основни принципи на Европейския съюз. Всеки заявява това, но трябва и да действаме по този начин, в противен случай то се превръща в лозунг, на които потребителите не вярват.
<P>
Когато се обсъждат тези въпроси, Парламентът не желае да ги пренебрегва и да се задоволи с общите уверения, които Съветът предложи по време на преговорите. По чувствителен и сериозен въпрос като този за безопасността на храните не е приемливо просто да замаскираме леко нещата, за да изглеждат добре на потребителите. Парламентът призоваваше за надеждно решение: етикетиране на всички хранителни продукти, получени от клонирани животни и от тяхно потомство. Това действително би било стъпка в правилната посока.
<P>
Искам да отправя и една по-обща забележка: правителствата продължават да мислят, че е тяхно изключително право да вземат всички решения. Все още не им е ясно, че има институция - Европейският парламент - която участва в съвместно вземане на решения. Ние сме избрани пряко от гражданите и сме решени да прилагаме правата си. Приканвам правителствата да прочетат внимателно Договора от Лисабон, тъй като съм убеден, че не са обърнали внимание на всичките му части.
<P>
Сега искам да се обърна към Комисията и към г-н Дали, чието поведение по време на преговорите беше възхитително, въпреки че Комисията вероятно не е обяснила неговата роля в помиряването на позициите. Г-н член на Комисията, призовавам Ви възможно най-скоро да внесете предложение относно клонирането, за да може секторът да бъде регулиран ефективно веднъж завинаги. За това призовават хората в Европа, за това призовава и Парламентът.
<P>
Искам да изразя признателност и към унгарското председателство - което наследи този труден проблем чак в последния етап на процедурата - за това, че положи максимални усилия да навакса изгубеното време. Благодаря на всички представители на унгарското председателство за това. Знам, че те нямат никаква вина, която обаче може да бъде приписана на безизходното положение, установило се в Съвета поради различните позиции на националните правителства.
<P>
И накрая, искам да благодаря на докладчика, която работи великолепно: изключително емоционално, ентусиазирано и компетентно Тя се занима с досието с отдаденост, която наистина й прави чест, и мисля, че всички ние й дължим огромната си благодарност, както и на цялата делегация от Парламента, на всички колеги, на председателя на комисията по околна среда, обществено здраве и безопасност на храните, и на всички останали.
<P>
Всички работихме денонощно за постигането на една цел. Не постигнахме успех, но бяха повдигнати въпроси и съм убеден, че ако г-н Дали държи на думата си, ще успеем отново да намерим решение, за да изготвим добри регламенти относно клонирането и новите храни.
<SPEAKER ID="482" NAME="Председател">
Благодаря Ви, г-н Pittella, не на последно място и за ентусиазма, с който направихте своето изявление.
<P>
Сега ще дам думата на г-жа Гьори да отговори от името на Съвета, въпреки че разбирам, че сте си загубили гласа и затова от Ваше име ще говори представител.
<P>
Заповядайте да вземете думата от името на Съвета.
<SPEAKER ID="483" NAME="Енико Гьори" LANGUAGE="HU">
Г-жо председател, г-н член на Комисията, уважаеми колеги, днешното разискване ми предоставя добра възможност да представя становището на председателството относно състоялата се неотдавна помирителна процедура по предложението за регламент относно новите храни. Също така това е отлична възможност председателството да разбере становището на Парламента по този важен въпрос.
<P>
Нашите европейски институции претърпяха сериозен общ неуспех. Най-добрият изход е да си вземем поука от този опит по конструктивен начин въз основата на професионални критерии. В този дух се обръщам днес към вас. Дойдох не само за да говоря, но и за да ви слушам.
<P>
В началото искам да подчертая искреното съжаление на председателството, че вашата институция, както и нашата - Съветът, не успяха да постигнат съгласие. Още повече, че и председателството, и Съветът отдадоха голямо значение на настоящото предложение. Това беше безпрецедентна възможност да осъвременим регламента на Европейския съюз в област, която засяга пряко всички нас: храната. Съществуваше реална възможност Европейският съюз да покаже как допринася осезаемо за подобряването на живота на европейските граждани. Предложеният регламент би бил изключително добро средство да се намери отговор на оспорваните въпроси за храните от клонирани животни чрез определяне на по-строги правила от тези в регламента от 1997 г. В регламента от 1997 г. се предвижда тези храни да бъдат пускани на пазара чрез процедура за разрешаване. За разлика от това, в резултат на неотдавнашната помирителна процедура, беше постигнато ясно, макар и временно споразумение. Всички страни приеха, че пускането на пазара на храни от клонирани животни трябва да бъде абсолютно забранено. Освен това забраната щеше да бъде въведена в действие веднага след влизането в сила на регламента. Ако помирителната процедура беше успешна, сега щяхме да можем заедно да приветстваме неизбежната забрана на пускането на пазара на храни от клонирани животни. Забраната би могла да влезе в сила още в края н настоящия месец. За съжаление, това не се случи. Поради неуспешните преговори изглежда сме склонни да се упрекваме взаимно. Същевременно е в наш общ интерес и задължение да не се поддаваме на тази склонност, а заедно да търсим решение. Въпреки че помирителната процедура приключи, нуждите и очакванията на европейските потребители не са се променили изобщо и поради това със задоволство отбелязвам, че имаме още една възможност да постигнем напредък. От нас зависи да възобновим процеса възможно най-бързо и ефективно. Трябва да положим максимални усилия преди всичко да гарантираме, че това, което сме постигнали на преговорите досега, не е загубено.
<P>
На трето четене стигнахме до момент, в който по принцип се споразумяхме за незабавна забрана на храните от клонирани животни. Не трябва да позволяваме това принципно споразумение да не бъде оползотворено. Също така трябва да защитим сериозния напредък, който постигнахме по отношение на инженерните наноматериали и традиционните храни от трети държави, както и по подобни важни въпроси. Мисля, че това, с което се храним, е важно за всички нас, а видът на храните, с които израстват нашите деца и внуци, е още по-важен. Искам да се възползвам от възможността да благодаря на члена на Комисията и на неговите организационни отдели за усърдната работа, която свършиха през последните няколко месеца. Също така приветствам факта, че Комисията - както ни уведоми неофициално - работи усилено по изготвянето на ново предложение, като се стреми да запази възможно най-много елементи от временното споразумение, постигнато на неотдавнашните преговори, в новото законодателно предложение. Председателството гарантира подкрепата си както за Комисията, така и за Парламента, и се надява, че възможно най-скоро ще се появи възможност за приемане на новото предложение.
<P>
Г-жо председател, уважаеми колеги, наясно сме, че Комисията има малко възможности за действие. Все пак задача на Съвета и на Парламента - двата съзаконодателни органа - е да намерят решение, което удовлетворява нуждите на европейските потребители чрез съвместни усилия. Във връзка с това очаквам с изключително голям интерес вашите становища.
