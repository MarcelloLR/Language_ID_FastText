<CHAPTER ID="025">
Контрол върху изпълнението на бюджета на Инструмента за предприсъединителна помощ (ИПП) (кратко представяне) 
<SPEAKER ID="227" NAME="Председател">
Следващата точка е кратко представяне на доклада на г-жа Kratsa-Tsagaropoulou, от името на комисията по бюджетен контрол, относно контрола върху изпълнението на бюджета на Инструмента за предприсъединителна помощ (ИПП) през 2007 г..
<SPEAKER ID="228" NAME="Rodi Kratsa-Tsagaropoulou" LANGUAGE="EL">
Г-н председател, г-н член на Комисията, госпожи и господа, позволете ми най-напред да повторя, че Инструментът за предприсъединителна помощ (ИПП) е новият финансов инструмент на Съюза за отпускане на предприсъединителна помощ за периода 2007-2013 г. и заменя предишните програми за страните кандидатки и държавите, които са потенциални кандидатки, а именно ФАР, КАРДС, ИСПА и други програми.
<P>
Новият инструмент включва пет компонента, които обхващат приоритетите, определени съгласно потребностите на държавата бенефициер, а именно подпомагане на прехода и институционално изграждане, трансгранично сътрудничество, регионално развитие, развитие на човешките ресурси и развитие на селските райони.
<P>
Този доклад на Парламента е първото разглеждане на приложението на този нов инструмент и има двойна цел:
<P>
първо, да приведе финансирания проект в по-голямо съответствие с предприсъединителните приоритети, по-специално за околната среда, равнопоставеността на половете, ядрената безопасност и увеличаването на заетостта;
<P>
второ, да се избегнат грешките от миналото като тези, установени със закъснение при прилагането на програмите ФАР, САПАРД и ИСПА в България и Румъния.
<P>
Считаме, че това може да се постигне по-добре, ако Парламентът наблюдава отблизо прилагането на новия инструмент от самото начало, поради което призовахме за този доклад по собствена инициатива.
<P>
Парламентът изразява своето удовлетворение в това предложение за резолюция от високия процент на изпълнение на задълженията по ИПП през 2007 г. и своето съжаление за значителните закъснения при одобряването на съответните регламенти и изпълнението на програмите, които са стартирани през 2008 г. Искаме също да изтъкнем, че целта на парламентарния контрол на предприсъединителната помощ е не само да се провери дали наличните фондове са използвани легитимно, а също и да се направи оценка дали те са били действително предвидени за приоритети на присъединяването и дали са постигнати желаните резултати.
<P>
В нашия доклад призоваваме за по-добър баланс между проектите, предназначени за изпълнение на политическите критерии, и проектите, предназначени за привеждането на държавата в съответствие с достиженията на правото на Общността, и призоваваме хоризонталните и регионални програми да бъдат засилени. Призоваваме също да се наблегне по-конкретно върху борбата с корупцията, организираната престъпност и безработицата, по-специално безработицата сред младите хора. Призоваваме за повече фондове за засилване на правата на жените и по принцип на равните възможности. Призоваваме също за засилване на трансграничното сътрудничество, за да насърчим в по-голяма степен помиряването и добросъседските отношения между държавите бенефициери, а също и между тях и държавите-членки на Европейския съюз.
<P>
В заключение считаме, че ИПП е рационален и гъвкав механизъм за оптимизиране на финансовата помощ за страните кандидатки и държавите, които са потенциални кандидатки. Въпреки това, за да получим максимална възвръщаемост, е необходимо да останем строго в съответствие с приоритетите на присъединяването и социалните и политически условия, които са специфични за всяка държава. Поради тази причина Парламентът се надява да изиграе основна роля в прилагането и адаптирането на този инструмент.
<SPEAKER ID="229" NAME="Джо Борг" LANGUAGE="EN">
Г-н председател, от името на Комисията, искам да благодаря на Парламента за това, че ни предостави възможността да коментираме доклада относно контрола върху изпълнението на бюджета на ИПП през 2007 г., искам също да благодаря на докладчика, г-жа Kratsa-Tsagaropoulou, за много ценния доклад, който тя лансира и изготви.
<P>
Като цяло можем да се съгласим с констатациите и препоръките на доклада, които са напълно в съответствие с гледните точки на Комисията относно това как най-добре да се използва финансовата помощ за Западните Балкани и Турция.
<P>
Комисията признава късното стартирането на програмите по ИПП през 2007 г., поради късното приемане на законодателната рамка за ИПП. Въпреки това мога да ви уверя, че Комисията положи всички усилия за ограничаване на закъснението на изпълнението на място и че подготовката на управленските структури и подробното планиране на проекта бяха придвижвани напред през цялата 2008 г.
<P>
В тази рамка Комисията ще гарантира, че въздействието на ИПП ще бъде видимо в държавите бенефициери.
<P>
Позволете ми да разгледам по-подробно някои от повдигнатите в доклада въпроси. По отношение на баланса между политическите критерии и транспонирането на достиженията на правото на Общността Комисията вече е увеличила предвидените средства за проекти в областта на политическите критерии на ИПП през 2008 г. във всички държави и постепенно ще продължава да прави това.
<P>
Въпреки това, изправени пред настоящата финансова криза, ще е необходимо да постигнем подходящ баланс в програмите за 2009 г. и 2010 г. между продълженото подпомагане за политически реформи и финансовата помощ, за да помогнем на държавите да смекчат последиците от икономическия спад.
<P>
В това отношение докладът правилно определя предизвикателствата, породени от финансовата криза, и необходимостта от отговор на Европейската комисия. За тази цел Комисията е организирала пакет в отговор на кризата по ИПП от приблизително 250 млн. евро в края на 2008 г. с цел да бъдат отпуснати заеми от приблизително 600 млн. евро от международни финансови институции.
<P>
Мерките ще се съсредоточат върху подпомагане на малките и средни предприятия от частния сектор, инвестициите в енергийната ефективност и инфраструктурата съгласно национални програми по ИПП в тясна съгласуваност с международните финансови институции.
<P>
Комисията също напълно се съгласява с необходимостта от установяване на децентрализирана управленска система като стъпка за насърчаване на собствеността и отговорността на страните кандидатки и държавите, които са потенциални кандидатки. На тях им се предоставят насоки и помощ, за да могат тези държави да изградят необходимите публични управленски структури и публични системи за финансов контрол.
<P>
Според принципите на ИПП опазването на околната среда, доброто управление, развитието на гражданското общество, равнопоставеността на половете и недискриминацията са важни въпроси и са неразделна част от плануването на проекта.
<P>
Организациите на гражданското общество сега участват по-активно в разработването и лансирането на проекти. През 2008 г. Комисията стартира Механизъм за гражданското общество като средство за насърчаване на развитието на гражданското общество и напредъка на регионалното сътрудничество, за които е предназначен показателен бюджет от 130 млн. евро за периода 2008-2010 г.
<P>
Комисията също споделя мнението на докладчика по отношение на важността на образованието, регионалното и трансгранично сътрудничество и равенството между половете, ако трябва да назовем някои от въпросите.
<P>
Службите на Комисията изцяло са приели препоръките на Парламента и очакваме да отбележим напредък с вас по време на нашите редовни срещи, на които имаме възможност да обсъждаме стратегиите за финансова помощ и тяхното изпълнение.
<P>
Това ще позволи допълнителното засилване на непрекъснатия диалог между съответните наши институции.
<SPEAKER ID="230" NAME="Председател">
Точката е приключена.
<P>
Гласуването ще се проведе в сряда, 22 април 2009 г.
