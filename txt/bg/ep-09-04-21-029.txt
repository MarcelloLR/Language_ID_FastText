<CHAPTER ID="029">
Зелена книга относно бъдещето на политиката в областта на трансевропейската транспортна мрежа (кратко представяне) 
<SPEAKER ID="247" NAME="Председател">
Следващата точка е кратко представяне на доклада на г-жа Lichtenberger, от името на комисията по транспорт и туризъм, относно Зелената книга относно бъдещето на политиката в областта на трансевропейската транспортна мрежа.
<SPEAKER ID="248" NAME="Eva Lichtenberger" LANGUAGE="DE">
Г-н председател, госпожи и господа, много ви благодаря, че останахте тук за този въпрос, който всъщност е много по-важен, отколкото може да се предположи от броя на членовете, присъстващи в залата. Той засяга прегледа на политиката в областта на транспорта по отношение на трансевропейските мрежи. Първо, позволете ми да поднеса благодарностите си към колегите, които допринесоха за това, и най-вече към Комисията и секретариата, които оказаха чудесна подкрепа.
<P>
Трансевропейските мрежи имат дълга история. Петнадесет години бяха представяни проекти, обсъждани списъци и отлагани решения. Това беше и е причина да разгледаме по-отблизо цялата история, да направим промени и да видим до каква степен целите са били постигнати или могат да бъдат постигнати. Трансевропейските мрежи не винаги са имали успех. Това - както толкова често се случва в Европейския съюз - отчасти се дължи на финансирането, и по-специално на липсата на финансиране в държавите-членки, които все още имат неуместния навик да искат голяма помощ от Европейския съюз. Но когато се стигне до плащания от бюджета на Европейския съюз, кесията се завързва здраво и много малко се раздава.
<P>
А тъй като от нищо се получава нищо, много проекти не бяха задвижени, така че трябва отново да разгледаме това по-отблизо, особено в светлината на по-новите предизвикателства, с които се сблъскваме по отношение на европейската политика в областта на транспорта като цяло. От една страна, сме изправени пред нови предизвикателства в резултат от изменението на климата и трябва да отговорим. Въпросът за устойчивостта по отношение на транспорта и въпросът за вредата върху климата, причинена от определени транспортни средства, трябва да бъдат задавани отново и отново и трябва да бъдат отразени и в действията на държавите-членки и Европейския съюз.
<P>
Вторият въпрос, с който, разбира се, трябва да се захванем много решително, е настоящата финансова криза, която при определени обстоятелства ще ограничи допълнително възможността на някои държави-членки да предприемат действия относно инфраструктурите и необходимите, свързани с тях инвестиции. Но с разширяването се изправихме пред напълно нови задачи за разрешаване в Европа, които не съществуваха, когато се взимаха решенията относно списъците с трансевропейските мрежи. Ето защо, след дълги разисквания в комисията, беше взето решение в подкрепа на подход, насочен конкретно към разрешаването на тези въпроси.
<P>
На първо място, различните видове транспорт следва да бъдат организирани в мрежа значително по-добре, отколкото бяха досега. В миналото този въпрос беше пренебрегван. Това засяга най-вече пристанищата и прилежащата им суша, които бяха пренебрегвани през последните години и сега стоят в основата на доклада. Обаче това също изисква развиването на централната мрежа и на транспортните връзки, на които се основава и чрез които се свърза цялата система, като това ще позволи нормалното развитие на транспортния сектор и непрестанното подобрение на управлението му. Нужна ни е не само географска мрежа, но и концептуална мрежа, свързваща различните видове транспорт, по-добри интермодални връзки и по-добра техническа работа по мрежите. Тук става въпрос по-скоро за софтуерно и не толкова за хардуерно оборудване. Това е в основата на нашия доклад и се надявам, че ще постигнем съгласие по тази резолюция, която се радва на голяма подкрепа, и че няма да предприемем стъпка назад, както понастоящем се посочва в друга резолюция.
<SPEAKER ID="249" NAME="Джо Борг" LANGUAGE="EN">
Г-н председател, тъй като трансевропейската транспортна мрежа беше създадена преди 15 години, тя допринесе значително за функционирането на вътрешния пазар и за икономическото, социално и териториално сближаване. Сега трябва да бъде приспособена към новите предизвикателства.
<P>
Зелената книга относно прегледа на политиката в областта на трансевропейската транспортна мрежа разглежда тези предизвикателства и предлага мерки за справяне с тях на етапите на планиране на мрежата и прилагане на проекта.
<P>
Комисията високо цени факта, че Европейският парламент извършва процеса на преглед от самото начало, както е отразено в резолюцията. Това подчертава решителността на двете институции да развият ориентирана към бъдещето политика в областта на трансевропейската транспортна мрежа.
<P>
Съществува голяма степен на съответствие между нашите предложения и целите и исканията, поставени в доклада на г-жа Lichtenberger, както е приет от комисията по транспорт: а именно, че е необходим по-интегриран и последователен подход към мрежите, при който интермодалните връзки като железопътните връзки до пристанищата, летищата и интермодалните терминали, връзката между междуградските и градски транспортни системи, както и оперативната съвместимост трябва да бъдат укрепени, така че да се подобри основата за ефективни, безопасни и висококачествени услуги за пътниците и за товарния транспорт.
<P>
Комисията също споделя виждането, изразено в доклада, че - по-специално в сектора на товарния транспорт - е жизненоважно да се благоприятстват комбинираните вериги, при които водният и железопътният транспорт играят важна роля, а интелигентните транспортни системи помагат да се оптимизира използването на инфраструктурата.
<P>
В проектодоклада комисията по транспорт е избрала третия вариант, модел с две нива, състоящ се от централна и широкообхватна мрежа. Като подкрепя този вариант, Парламентът потвърждава нуждата да се съчетае политиката за традиционна транспортна инфраструктура с подходящ анализ на новите условия и обстоятелства; нуждата от повече гъвкавост и бързо реагиране на променящото се положение, както и от повече откритост при установяването и подкрепянето на инфраструктурните мерки, произтичащи за изискванията за транспортни услуги; и предизвикателството в областта на икономиката и околната среда да се подпомогне съгласуваното подобрение на транспортните коридори чрез поредица от малки инфраструктури и проекти за интелигентни транспортни системи.
<P>
Забелязахме, че след гласуването по проектодоклада от комисията по транспорт, беше предложена друга резолюция, подкрепяща вариант две, модел за мрежа на едно ниво, само с приоритетни проекти или приоритетна мрежа, и следователно без широкообхватна мрежа. Това е, според нас, в противоречие с някои други точки от проекторезолюцията.
<P>
По този случай искам също да припомня предимствата и недостатъците на широкообхватната мрежа. Макар че е твърде обширна, за да е възможно ясното определяне на приоритетите и за да могат инструментите на Общността да се съсредоточат върху подпомагането на пускането й в действие, тя допринася за това, да се гарантира осигуряването на достъп до трансевропейска транспортна мрежа и за улесняването на сближаването. Също така се оказа жизненоважна като референтна рамка за различни действия и законодателство в областта на транспортната политика: по-специално оперативна съвместимост в железопътния сектор и безопасността на пътищата. Поради това премахването на широкообхватната мрежа ще има някои погрешни последствия.
<P>
От страна на пускането на мрежата в действие напълно сме съгласни с гледището, изразено в доклада, че държавите-членки имат съдбоносна роля при решаването, планирането и финансирането на транспортната инфраструктура. Нужни са достатъчно финансови средства от бюджета за трансевропейската транспортна мрежа и съгласуваност на целите за териториално развитие. Също така трябва да влезе в сила политиката в областта на трансевропейската транспортна мрежа, като публично-частните партньорства трябва да бъдат допълнително поощрявани.
<P>
Комисията също подчертава, че инвестирането в трансевропейската транспортна мрежа е ключът към устойчивото икономическо развитие и следователно е важен начин да се подпомогне преодоляването на настоящата криза.
<P>
В заключение, много сме благодарни за предложението за резолюция относно бъдещето на политиката в областта на трансевропейската транспортна мрежа. Искаме да благодарим на комисията по транспорт за плодотворното й разискване по темата, и по-специално на г-жа Lichtenberger за нейната изчерпателна работа. Тя ще бъде ценен принос за следващите стъпки от процеса при разискванията с другите институции.
<SPEAKER ID="250" NAME="Председател">
Точката е приключена.
<P>
Гласуването ще се проведе в сряда, 22 април 2009 г.
<P>
Писмени изявления (член 142)
<SPEAKER ID="988" NAME="Krzysztof Hołowczyc  " LANGUAGE="PL">
Тъй като сегашният мандат на Европейския парламент се приближава към края си, имаме възможността да коментираме промените в подхода към най-големия инфраструктурен проект на Общността, трансевропейската транспортна мрежа, които са планирани от Комисията за близкото бъдеще.
<P>
Понастоящем части от мрежата са в процес на изграждане в някои държави-членки. Логическото продължение на това, което ще бъде и последният етап, е обединяването на отделните части от различните страни в едно общо цяло, за да се създаде трансевропейската система.
<P>
Географският облик на Европейския съюз се променя. Затова необходимостта да се нанесат промени в проекциите на картите на мрежата изглежда оправдана. Във връзка с това финансовите нужди на инвестирането се променят. При окончателния етап на обединяване на мрежата следва да се наблегне на финансирането на трансграничните й участъци.
<P>
Повишаването на качеството на съществуващите транспортни връзки в Европа и създаването на нови такива ще помогне за намаляването на пътните инциденти, което е наш постоянен приоритет в борбата за по-добра мобилност на гражданите на ЕС. В допълнение, въвеждането на всички видове технологични иновации, както и неотдавнашното популяризиране на интелигентните транспортни системи, се оправдава от европейските инфраструктурни приоритети за 21 век.
