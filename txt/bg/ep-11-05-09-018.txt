<CHAPTER ID="018">
Политика в областта на честотния спектър (разискване) 
<SPEAKER ID="074" NAME="Председател">
Следващата точка е докладът на Gunnar Hökmark, от името на комисията по промишленост, изследвания и енергетика, относно политика в областта на честотния спектър - C7-0270/2010 -.
<SPEAKER ID="075" NAME="Gunnar Hökmark" LANGUAGE="EN">
Г-н председател, в доклада става дума за постигането на водеща позиция за Европа, така че е съвсем уместно, че провеждаме това обсъждане тази вечер в Парламента. През 1950 г., когато Шуман направи предложението за създаване на този Съюз, основният акцент беше върху въглищата и стоманата; днес основният акцент е върху информационните технологии и знанията, които ще бъдат от решаващо значение за бъдещето на Европа.
<P>
Със задоволство мога да кажа, че докладът, който представяме днес, е резултат от изключително добро сътрудничество с докладчиците в сянка, г-жа Trautmann, г-н Rohde, г-н Chichester и г-н Lamberts, които подкрепиха предложението. Изключително съм благодарен за това, защото днес обсъждаме предложение, което може да даде възможност на Европа да възстанови водещата си позиция в мобилните комуникации, мобилния интернет и съвременните информационни технологии.
<P>
Аз лично смятам, че обсъждането на различните предложения в този доклад засяга избора между това дали Европа ще заеме първо или трето място. Пред мен не стои дилема за правилния избор. Понякога, когато говорим за най-големите икономики в света, говорим за Съединените американски щати и Китай, като всички забравяме, че Европейският съюз е най-голямата икономика, макар да нямаме най-големите пазари. От нас зависи днес да обсъдим въпроса дали да предприемем стъпките, които могат да променят положението.
<P>
Ако имаме намерение да осъществим такава промяна, тогава, за да гарантираме поетапно водещата си позиция в областите на телекомуникациите и развитието на широколентови услуги, искам Европа да има най-добрия капацитет за широколентови услуги и най-високите скорости, защото тогава ще се превърнем в благоприятно място за развитие на всички нови услуги, които ще бъдат от ключово значение за съвременната икономика и конкурентоспособността ни. Искам Европа да се превърне в дом на следващото поколение нововъведения, каквито бяха Google, Yahoo, Apple и всички останали дружества, които са символ както конкурентоспособност, така и на иновации. Можем да го постигнем, но също така има вероятност други икономики, като например тези на САЩ, Китай или Индия, да заемат водещи позиции и следователно се налага да направим своя избор.
<P>
В този доклад правя предложение да се придържаме към срока до 2013 г. по отношение на 800 MHz-овата честотна лента. Освен това предлагам да бъдем по-амбициозни и да заявим, че Европейският съюз следва да освободи 1 200 MHz в 1,5 GHz-овата честотна лента и 2,3 GHz-овата честотна лента и че следва също така да започнем обсъждане относно 700 MHz-овата честотна лента - защото ако не започнем такова обсъждане сега, няма да имаме възможността да вземем решения в бъдеще - а също така следва да използваме 5 GHz-овата честотна лента за общо използване без лиценз за всички комуникации с мобилен интернет на кратки разстояния.
<P>
Пред нас е предложението. Искам Парламентът да даде възможност най-силната си подкрепа, защото в такъв случай ще можем да обсъдим тези въпроси с държавите-членки и да поставим пред тях въпроса дали всички те желаят да заемат водещо място, или биха се задоволили с третото място. Смятам, че изборът е ясен и очаквам с нетърпение това разискване и гласуването в сряда.
<SPEAKER ID="076" NAME="Нели Крус" LANGUAGE="EN">
Г-н председател, това е ясен предупредителен сигнал и смятам, че това действително е езикът, от който се нуждае Европа. Трябва да благодаря, от своя страна, по-специално на докладчика г-н Hökmark за усърдната му работа по първата програма за политика в областта на радиочестотния спектър.
<P>
Тук става въпрос за информация и технологии, става въпрос за вземане на решение за мястото, което следва да заеме Европа: далечният Изток, далечният Запад, помежду им, има няколко важни участника в тази област, но Европа действително може да бъде номер едно.
<P>
Програмата е от важно значение за цифрова Европа и за европейската икономика, и за обществото ни като цяло. От този доклад става съвсем ясно, че Парламентът споделя становището на Комисията за значението на това имаме координирана и ефективна политика в областта на радиочестотния спектър, за да достигнем целите в областта на широколентовите комуникации.
<P>
Действително е от жизненоважно значение да бъде запазена и подобрена икономическата и конкурентната позиция на Европа и да бъде увеличено максимално социалното и културното й въздействие чрез осъществяването на иновативни услуги в полза на гражданите. Искам да добавя също така понятието "културно" въздействие, тъй като това е доста важно. Ако говорим за интернет, това е един от основните инструменти, чрез които можем да предоставим повече възможности на членовете на европейската общност да получат знания и поглед отвътре за културното въздействие.
<P>
Съвсем правилно беше посочено, че сега е моментът, в който трябва да направим избор. Вече не става въпрос за приятни думи, а сега именно е моментът на истината и сега трябва да поемем отговорностите си. Няма как да заемете челно място, което действително е ролята на лидера, ако избягвате избора, който се налага да бъде направен.
<P>
Що се отнася до културните аспекти, именно този културен елемент искам да подчертая на първо място, защото знам, че този въпрос занимава активно членовете на Парламента.
<P>
Между другото, виждам доста взаимни обвързаности между използването на радиочестотния спектър за разпространение на съдържание и култура, по-специално що се отнася до аудиовизуално съдържание и безжичните широколентови комуникации. Цифровата телевизия и безжичните широколентови комуникации могат да се развиват успешно успоредно и следва да не забравяме, че достъпът до широколентов интернет също предлага висока културна и социална стойност. Освен това безжичните комуникации са изключително важни за райони, които понастоящем нямат такъв достъп.
<P>
Предложението не само защитава съществуването, но и гарантира бъдещото развитие на онези ценни културни и икономически услуги, които, между другото, генерират богато медийно съдържание и подават към бъдещите големи пътища за пренос на данни привлекателни предложения в областта на културата. Разбира се, все още има пречки, като например смущения в ефира или в кабелната телевизия, които трябва да бъдат отстранени; няма съмнения в това отношение.
<P>
Всички осъзнаваме, че за радиоразпръскването няма граници. Политиките на Европейския съюз ще се нуждаят от подходящата подкрепа при международни преговори, а държавите-членки също могат да се нуждаят от помощ при преговори със съседни държави, които не са членки на Европейския съюз. Още при подготовката на разискването вече, разбира се, осъществих контакт с определени министри в някои държави-членки, които са изправени пред още по-сериозни въпроси що се отнася до аспекти, свързани със съседни държави.
<P>
Що се отнася до съдържанието на доклада, Комисията може да подкрепи почти всички аспекти на подхода на Парламента, макар и в някои случаи това да зависи от малки изменения. Комисията по-специално приветства и приема становището, възприето в доклада, по няколко въпроса. Първо, значението на радиочестотния спектър за Програмата в областта на цифровите технологии с оглед тази програма да предостави на всички граждани достъп до високоскоростни широколентови комуникации. По този въпрос несъмнено подкрепяме вашето становище.
<P>
Второ: извършването на преглед на възможностите за допълнителен радиочестотен спектър, което да отговори на нарастващото потребителско търсене на безжични широколентови комуникации. Напълно ви подкрепяме и дори и темпото ви да е някак твърде ускорено, бъдете сигурни, че съзнаваме, че това е следващата стъпка.
<P>
Трето, потвърждаваме 2013 г. като датата за освобождаване на 800 MHz-овата честота като честота за цифров дивидент, като в същото време признаваме необходимостта от дерогации до 2015 г. Следователно 2013 г. е целта, но с възможност за дерогации до 2015 г. при изключителни технически обстоятелства, както и допълнителни дерогации поради проблеми с координацията с трети държави, за които споменах по-рано.
<P>
Четвърто, покритието на други важни политики на Съюза отвъд електронните комуникации: тук имам предвид околната среда, транспорта или научните изследвания и необходимостта да осигурим наличието на съществено количество радиочестотен спектър.
<P>
Пето, значението на ефективен опис на използването на спектъра, което представлява съществена част от създаването на ефективна и насочена към бъдещето програма за политика.
<P>
Шесто, необходимостта от координация на насърчаването на политики на Европейския съюз на международно равнище и подкрепа на държавите-членки при преговорите им с държави, които не са членки на Европейския съюз.
<P>
Има няколко други важни въпроса, по които докладът декларира подкрепа или укрепва предложението на Комисията, а това е насърчително. По определени изменения обаче Комисията трябва да внесе някои нюанси. Що се отнася до преструктурирането, представянето на принципи и цели не следва да намалява видимостта на принципа за ефективно използване на радиочестотния спектър, който следва да се прилага спрямо всички сектори до възможно най-голямата степен. Друг нееднозначен въпрос: макар че разбирам необходимостта да се гарантира достатъчен радиочестотен спектър за аудиовизуални услуги, това не следва да поставя в изолация конкретни начини за предоставяне.
<P>
Друг нюанс между Комисията и доклада на докладчика е свързан с конкуренцията. Запазването на част от радиочестотния спектър за нови участници може и да е правилен инструмент в определени случаи, но с оглед на избягването на излишни процедури; тогава бихме сближили позициите си. Друг въпрос, при който също има само нюанс: макар компенсирането на разходите за миграция от държавите-членки да е много важен въпрос - какъвто е безспорно - това трябва да се извърши в съответствие с правилата за държавна помощ. Смятам, че няма различия между становищата ни; това трябва да бъде посочено.
<P>
Комисията има известни съображения по отношение на приемането само на две предложения. Първо: за радиочестотен спектър, който вече е хармонизиран технически, задължение за разрешаване на използването му до 2012 г. не следва да бъде заменяно от по-малко строго задължение да бъде предоставян такъв радиочестотен спектър. Декларираните становища вече изискват това и трябва да преминем към ефективно лицензиране на радиочестотния спектър: да вървим напред, а не назад.
<P>
Друг въпрос, по който има различие, и който ни е трудно да приемем, е свързан с радиочестотния спектър за спътников широколентов достъп; Комисията иска да има възможност действително да гарантира, че такъв е наличен. По тези два въпроса - да се разреши и да се гарантира наличие по двата въпроса - трябва да бъде намерено решение и съм уверена, че това може да се случи.
<P>
Само още няколко съображения в заключение. Както Парламентът, така и Комисията признават, че е желателно ранно приемане на предложението предвид важността на работата, която предстои по изпълнение на тази програма. Необходимо е ясно становище и колкото по-бързо, толкова по-добре. Комисията ще положи всички усилия да подкрепи процеса и съм напълно уверена, че Парламентът ще участва в ранен диалог със Съвета, за да бъде постигнат бърз и успешен завършек.
<P>
Времето изтича. Времето не ни е съюзник в тези ни усилия и в крайна сметка, за да постигнем решение и за да подкрепим достигането на водеща позиция, за което призова г-н Hökmark, трябва да работим възможно най-ускорено в тази посока.
<SPEAKER ID="078" NAME="Petra Kammerevert" LANGUAGE="DE">
Г-жо председател, г-жо член на Комисията, госпожи и господа, политическите инициативи за развитие на високоскоростни интернет комуникации във всички държави по принцип следва да бъдат приветствани. Радиочестотният спектър обаче е оскъден ресурс и преди всичко е обществено благо. Поради тази причина за комисията по култура и образование е особено важно да бъде ясно посочено, че радиочестотният спектър е и остава от ключово значение за извършването на разнородни обществени, културни и социални функции. Поради тази причина за нас беше изключително важно условията на пакета на Телеком за гарантиране на медийния плурализъм и културното многообразие да не бъдат зачеркнати.
<P>
Както публичното, така и частното радиоразпръскване са основни гаранти за медийния плурализъм и за многообразието от мнения в Европа. Трябва да гарантираме, че ще могат да продължат да изпълняват безпрепятствено жизненоважните си функции и в бъдеще. Поради тази причина комисията по образование и култура предложи 790 MHz-овата честотна лента да не бъде освобождавана на първия етап, но, за съжаление, комисията по промишленост, изследвания и енергетика не подкрепи предложението ни. Макар на няколко места да се посочва, че интересите на радиоразпръскването трябва да бъдат взети под внимание, комисията по култура и образование би желала в това отношение формулировката да бъде далеч по-ясна.
<P>
От изключителна важност за нас беше, че, преди да бъде извършено разпределение на радиочестотния спектър, трябва да бъдат изготвени ясни разпоредби, които да не допускат театрите или който и да било, използващ безжични микрофони например, да бъде принуждаван да плаща разходите за смяна на честоти или за нова технология.
<P>
Всички имаме задължение да гарантираме постигането на справедлив баланс между интересите на всички заинтересовани страни. Изразявам надеждата си, че ще успеем да постигаме такъв и бъдеще.
<SPEAKER ID="079" NAME="Pilar del Castillo Vera" LANGUAGE="ES">
Г-жо председател, г-жо член на Комисията, в началото искам да поздравя докладчика, нашия колега, г-н Hökmark, защото работата му е отлична и освен че е такава, докладът съдържа впечатляваща визия за бъдещето, което считам, че го прави особено ценен. Позволете ми и аз като него да благодаря на всички докладчици в сянка. Резултат от тази им работа беше единодушната подкрепа, която този доклад получи в комисията по промишленост, изследвания и енергетика.
<P>
Разбира се, докладът пред нас се ръководи от цел, която се заключава именно в начина, по който европейската икономика може да бъде по-конкурентна в един глобален свят. Това е основната цел на този доклад и затова считам, че е изключително целесъобразен.
<P>
Няма да се впускам в подробности, но бих искала да съсредоточа вниманието върху два или три аспекта, които считам за основни. Първо, намираме се в положение - и този доклад го подчертава - в което безжичните широколентови комуникации до 800 MHz-овата честотна лента, разпределена за мобилни комуникации в цяла Европа, ще бъдат реалност. Докладът обаче далеч не спира дотук: той обръща много по-голямо внимание на бъдещето.
<P>
Става въпрос за 700 MHz-овата честотна лента, която също така има изключителен капацитет за мобилни комуникации и тяхното развитие. Считам, че това е причината също така да имаме много положителнo становище и оценка спрямо предложенията, направени в доклада. Това не е тривиален въпрос: радиочестотният спектър, свързан с икономически дейности, понастоящем представлява 3 % от европейския брутен вътрешен продукт (БВП) и това е само началото.
<P>
Искам да посоча значението на експоненциалния растеж на видеото като елемент на комуникация между различни хора и между различни институции и дружества. Към момента видеото представлява 40 % от световния трафик и това е едва началото: до 2014 г. то ще представлява 91 % от трафика на крайните потребители.
<P>
Като такъв докладът представлява реално част от визия за изключително бъдеще и затова считам, че следва вдругиден да го подкрепим категорично.
<SPEAKER ID="080" NAME="Catherine Trautmann" LANGUAGE="FR">
Г-жо председател, г-жо член на Комисията, госпожи и господа, ще вземем решение на първо четене по проекта за програма за политика в областта на радиочестотния спектър и искам да благодаря на Комисията за това, че подкрепи и трансформира това предложение, което беше внесено за пръв път по време на разискванията ни относно пакета на Телеком.
<P>
Искам също да поздравя нашия докладчик, г-н Hökmark, както и моите колеги докладчици в сянка за доброто сътрудничество по доклад, който разкрива някои основни политически проблеми, скрити зад тясно техническите му аспекти. Провеждали сме множество разисквания, които действително ме накараха да разбера, че Парламентът и Комисията съвсем естествено споделят едно и също становище и амбиция.
<P>
Становището е, че радиочестотният спектър е оскъден ресурс, който не зависи от граници. Изглежда всички споделяме това становище. Съществуват обаче различия по отношение на решенията, които следва да бъдат намерени с оглед на подобряване на управлението му и по отношение на общата амбиция, че някои разлики могат да бъдат взети под внимание, по-специално с държавите-членки, за които не отричам, че са имали исторически определена суверенна отговорност.
<P>
Макар не всички компромиси, внесени и приети в комисията по промишленост, изследвания и енергетика, да са балансирани до степента, до която ми се иска, подкрепям съвсем искрено цялостното усилие за развитие на подход за управление на радиочестотния спектър, който е по-интегриран, реалистичен и отзивчив по отношение на социалните, културните и икономическите нужди на съгражданите ни. Това е обща черта на всички становища, приети от Парламента, г-жо член на Комисията, било то по отношение на доклада по собствена инициатива на моята колега, г-жа Toia, или по отношение на предложенията, които самата аз защитавах като един от докладчиците по пакета на Телеком.
<P>
Що се отнася до програмата за политика в областта на радиочестотния спектър, групата ми и аз поставихме в измененията си специален акцент върху няколко аспекта. Следователно те включват въвеждането на прозрачност, за да проучим как радиочестотният спектър е разпределен и управляван понастоящем - с други думи, това е принципът за изготвяне на опис - а също и намирането на иновативни и оригинални решения на все по-нарастващото търсене на сектора на електронни комуникации по отношение на използването на честоти. Решения трябва да бъдат намерени както в качествено измерение, така и в количествено. Поставяйки акцент върху ефективно използване на радиочестотния спектър, ще коригираме настоящото положение, без да ограничаваме многообразието от услуги, налични в радиочестотния спектър.
<P>
По този начин използваме радиочестотния спектър и като средство, чрез което да бъде преодоляно "цифровото" информационно разделение и разработването на нови услуги, които са по възможностите не само на големите телекомуникационни дружества, но и на малките и средните предприятия, както и на новите предприятия, които ще се нуждаят от тях. Считам, че това икономическо измерение е от основно значение.
<P>
В заключение искам да кажа няколко думи за следващия етап. Както самата Вие казахте, от самото начало беше ясно, че ще има споразумение на първо четене, но е наложително да постигнем споразумение до края на годината. Това е от съществено значение за нашите обществени услуги, за да отговорим на очакванията на потребителите и за да развиваме интернет независимо от съществуващата инфраструктура. Това е важно също така за планиране на икономическото възстановяване на Европейския съюз благодарение на този ресурс.
<SPEAKER ID="081" NAME="Jens Rohde" LANGUAGE="EN">
Г-жо председател, по-добър и по-евтин пренос на данни по високоскоростни широколентови връзки за всички през 2020 г.: това е амбициозна цел на политика и трябва да кажа, че напълно я подкрепям. Нека обаче признаем истината: няма да я постигнем лесно. Независимо от това считам, че със становището на Парламента на първо четене ще съумеем да направим голяма крачка към постигането на тази цел.
<P>
Нека да заявим ясно: широколентови комуникации за всички не означава само да гарантираме, че всеки в Европа имат профил във Facebook. Това означава да гарантираме мястото на Европа в света като водеща икономика на знанието. Ако успеем да свържем 500 млн. души, нашите граждани и предприятията ни, ще можем да се възползваме от всички ползи и възможности на цифровата икономика. За да може Европа да постигне това, трябва по-специално да се променят две неща.
<P>
Първо, необходим ни е добре функциониращ, конкурентно ориентиран телекомуникационен пазар на европейско равнище. Поради тази причина сме въвели правила, които да гарантират конкуренция. На държавите-членки не следва да се разрешава да разпределят новоосвободен честотен спектър за конкретен участник на пазара, ако това би намалило или нарушило конкуренцията на пазара.
<P>
Второ, необходимо ни е по-ефективно разпределение на радиочестотния спектър: разпределение, което също така по-активно отразява съвременното многообразие на търсенето на и нуждите от радиочестотен спектър. Поради тази причина ориентираме тази програма за политика не само за освобождаване на 800 MHz-вата честотна лента, но и за освобождаване на допълнителни честотни ленти до най-малко 1 200 MHz до 2015 г.
<P>
Позволете ми в края на изказването си да благодаря на Комисията, на г-жа члена на Комисията, на докладчика и на колегите докладчици в сянка за изключително доброто им сътрудничество; без него това равнище на целите не би било възможно.
<SPEAKER ID="082" NAME="Giles Chichester" LANGUAGE="EN">
Г-жо председател, позволете ми първо да поздравя докладчика, г-н Hökmark, за умелото представяне на доклада пред комисията и постигането на широк консенсус. Присъединявам се към останалите докладчици в сянка в благодарностите за неговата работа.
<P>
Подкрепям категорично желанието му да определи условията, така че Европа да отговори на технологичните предизвикателства в този сектор и да запази водещата си позиция в света. Това е най-модерна технология и е от изключително значение. Основният въпрос е да се постигне правилен баланс между различните интереси в областта - съществуващите разпространители, мобилните оператори, предоставянето на широколентов достъп и служебните потребители, включително военните и услугите за спешна гражданска помощ.
<P>
Искам само да отправя малко предупреждение, че трябва да се съобразяваме със субсидиарността и с националните компетентности в тази област и в този процес. Определянето на правила в тази област на политика е особено трудно, защото технологиите, свързани с това, се променят и се развиват толкова бързо и толкова мащабно, че винаги сме в позиция да наваксваме, а не да определяме правила преди настъпването на промени. Независимо от това смятам, че действията ни винаги трябва да са насочени в посока на улесняване на навлизането на новите технологии, на използването и оползотворяването на радиочестотния спектър и се надявам, че това предложение и този доклад постигат именно тази цел.
<SPEAKER ID="083" NAME="Philippe Lamberts" LANGUAGE="FR">
Г-жо председател, искам да продължа, като коментирам няколко неща, които бяха казали, и ще започна с казаното от г-жа Trautmann. Казват ни - и е вярно - че радиочестотният спектър е оскъден ресурс.
<P>
Искам, на първо място, да подчертая, че това е общо благо. Това е благо, за което никой не може да претендира, че е негов изключителен собственик. Следователно що се отнася до нас, няма заинтересована страна, която и да е тя, която да може да претендира за преимуществено право, един вид безусловно право, върху радиочестотния спектър и считам, че това е заявено категорично в настоящия доклад.
<P>
Предвид факта, че това е както общо благо, така и оскъден ресурс, първо, трябва добре да разбираме как днес се използва радиочестотният спектър, а оттук и идеята за мащабно, задълбочено проучване за начина, по който радиочестотният спектър се използва днес от всички заинтересовани лица, включително посочените от г-н Chichester, а именно службите за гражданска защита например и дори военните. Действително е важно да разберем как този оскъден ресурс се използва на практика днес, защото не смятаме, че се използва по оптимален начин - ни най-малко. Второ, трябва да имаме прозрачен процес за разпределяне на този оскъден ресурс, но той също така трябва да бъде достатъчно динамичен, така че да не се допусне повторната поява на идеи за безусловни права върху него.
<P>
Искам също така да вземем под внимание принципите за разпределяне и продажбите чрез търгове на правата за използването на радиочестоти, защото не е задължително използването му да е винаги за търговски цели и следователно за генериране на печалби. Имам предвид, разбира се, и културното измерение, което беше подчертано, но така също и използването на радиочестотния спектър за целите на обществените услуги - следва действително да проведем обсъждане за службите за гражданска защита - а и за военни цели.
<P>
Ако възприемем подход, който е напълно основан на пазара, определено ще възникне опасност от отдаване на предпочитание - или във всеки случай от предоставяне на прекомерни права - на пазарни участници, за които знаем, че могат да нарушат пазара предвид мащабите им; с други думи, знаем, че малките оператори не винаги могат да се конкурират с тях.
<P>
На последно място, искам да насоча вниманието към факта, че експоненциалното използване на радиочестотния спектър има последици и за общественото здраве. Знам, че този въпрос не се разглежда в доклада, но считам, че трябва да следим този аспект много внимателно, тъй като това е свързано с последици за съгражданите ни.
<SPEAKER ID="084" NAME="Sabine Verheyen" AFFILIATION="PPE">
(DE) Г-жо председател, г-жо Крус, радиочестотният спектър е ценен и ограничен ресурс, който трябва да бъде управляван внимателно и перспективно, като се взема под внимание обществото като цяло. Ето защо програмата за политика в областта на радиочестотния спектър е от особено значение. Радиочестотният спектър трябва да бъде използван ефикасно, като се вземат под внимание икономическият, социалният и културният аспект. За тази цел трябва да оползотворяваме пълноценно техническите средства, с които разполагаме във всички честотни ленти, за да постигнем възможно най-голяма ефективност.
<P>
Пакетът на Телеком, който беше приет миналата година, трябва да създаде основата за политиката ни за радиочестотния спектър, защото в него също така се казва, че управлението на радиочестотния спектър на Европейския съюз и на неговите държави-членки трябва в еднаква степен да отчита културните, социалните и икономическите интереси. Това трябва да бъде взето под внимание по-специално във връзка с хармонизацията на използването на радиочестотния спектър в Европейския съюз.
<P>
Във връзка с това искам да подчертая, че изпълнението на първия цифров дивидент в държавите-членки към момента се извършва с доста различно темпо. Поради тази причина по-нататъшното освобождаване на честотната лента UHF, по-специално на диапазона под 800 MHz-овата честотна лента, следва да бъде обсъждано едва след като бъде взет под внимание опитът ни със "свободната зона" в тази честотна лента.
<P>
Предстои решаването на множество технически и финансови въпроси. По-специално, проблемът със смущенията и въпросът за компенсиране на разходите на културните центрове и местните органи във връзка с техническо преоборудване що се отнася до радиомикрофоните например все още не са получили задоволително решение.
<P>
Когато се разпределят честотни ленти, трябва да се направи отговорна преценка по отношение на различните интереси. От една страна, предоставянето на мобилни широколентови мрежи за всички е основно изискване, което е в интерес на европейските граждани, но, от друга страна, развитието в областта на публичното и частното радиоразпръскване трябва да бъде взето под внимание като важен инструмент за културно многообразие и предоставянето на информация. Трябва да определим правилната посока за техническо развитие и за мястото на Европа в областта на цифровите информационни технологии и културното многообразие.
<SPEAKER ID="085" NAME="Teresa Riera Madurell" AFFILIATION="S&amp;D">
(ES) Г-жо председател, г-жо член на Комисията, определено днес следва да се поздравим за провеждането на това разискване.
<P>
Твърде често сме чували, че планирането и управлението на радиочестотния спектър е технически въпрос, който е от изключителната компетентност на държавите-членки. Днес благодарение на решителността на Парламента по време на преговорите по пакета за далекосъобщенията, проведени впечатляващо от колегата ни, г-жа Trautmann, това обсъждане относно радиочестотния спектър се провежда на точното място: в политическото пространство на Европейския съюз.
<P>
Фактът, че това е оскъден обществен ресурс, и трансграничният му мащаб оправдават намесата ни като законодатели на Европейския съюз, но не следва да формулираме този процес като противопоставяне между различните начини на използване, които можем да определим за честотните ленти.
<P>
Непрестанният технически напредък означава, че имаме все по-големи възможности за пренос на повече данни, като използваме по-малка част от радиочестотния спектър и при по-малки смущения. Целта ни трябва да бъде създаването на основите за динамично планиране, което използва технически напредък, за да даде възможност на различните групи потребители да бъдат по-съвместими, като по този начин да бъдат постигнати по-големи икономически и социални ползи от този ценен ресурс.
<P>
Не искаме в резултат на този процес да има победители и губещи, а по-скоро да има оператори, които са ангажирани с процес на непрекъснато подобряване на използването и разпределението на радиочестотния спектър и той преди всичко да бъде ориентиран към социално и икономическо развитие на обществото.
<SPEAKER ID="086" NAME="Jean-Pierre Audy" AFFILIATION="PPE">
(FR) Г-жо председател, г-жо Крус, г-н Hökmark, госпожи и господа, искам в началото да поздравя моя приятел, г-н Hökmark, за отличния му доклад и за духа на откритост, който демонстрира в хода на тези разисквания.
<P>
Този проектодоклад широко подкрепя предложението на Европейската комисия по-специално по отношение на необходимостта до 1 януари 2013 г. да бъде предоставена 800 MHz-овата честотна лента, освободена след преминаването към цифрова телевизия и пълното преустановяване на разпръскването на аналогова телевизия.
<P>
В резултат на цифровизацията на наземното телевизионно разпръскване ще бъдат предоставени голям брой свободни честоти, наричани цифрови дивиденти. Характеристиките, които притежават тези честоти по отношение на покритие и проникване в сгради, са всеобщо признати: наричат ги "златни" честоти.
<P>
Именно във връзка с това Европейската комисия предлага първа програма за разработване на подход за периода 2011-2015 г. спрямо стратегически въпроси от областта на радиочестотния спектър, пред които е изправен Европейският съюз.
<P>
Независимо от това бих искал да подчертая два аспекта, които смятам за важни, г-жо Крус, г-н Hökmark. Първо, считам, че следва да съставим описа, предложен в член 8; за предпочитане е да се осланяме на точен, изготвен от специалисти опис, за да идентифицираме нови честотни ленти, преди изрично да посочим хармонизирани честотни ленти. За да бъде постигната и насърчавана целта за откриване на повече честоти за безжични широколентови комуникации, изглежда би било правилно да се процедира въз основа на този опис - без да има очаквания за резултата - като се изберат, без предишен технически опит, една или две конкретни честотни ленти.
<P>
Последният въпрос, който искам да засегна, е свързан с използването на честотни ленти, които понастоящем се използват за военни цели. Комисията определено няма правомощия да проучва възможностите за споделяне на радиочестотния спектър с военни цели. Поради тази причина съм против изменението на член 7, параграф 3, който се отнася до нуждите от радиочестоти за конкретни политики на Европейския съюз и който предлага използването на граждански честоти за военни цели.
<SPEAKER ID="087" NAME="Silvia-Adriana Ţicău" AFFILIATION="S&amp;D">
(RO) Г-жо председател, решението, което разискваме днес, бележи старта на първата европейска програма за политика в областта на радиочестотния спектър. Нейната цел е стратегическо планиране и хармонизиране на използването на радиочестотния спектър, за да се гарантира функционирането на вътрешния пазар. В практически аспект програмата ще улесни наличността на радиочестотен спектър, постигането на максимална гъвкавост и повишаване на ефективността на неговото използване въз основа на генерални разрешения, ще бъдат избегнати нарушаването на конкуренцията, както и вредните смущения, а също така ще хармонизира технически условия и ще защити здравето.
<P>
В изпълнение на решението Комисията заедно с държавите-членки ще създаде опис на текущото използване на радиочестотния спектър и на евентуални бъдещи нужди от радиочестоти в Европейския съюз, по-специално в диапазона от 300 MHz до 3 GHz.
<P>
Използвахме внесените изменения, за да изискаме преодоляване на "цифровото" информационно разделение, така че гражданите на Европейския съюз да имат до достъп до инфраструктура за широколентови комуникации със скорост поне 30 Mbps до 2020 г., и за да бъдат осигурени възможности както за търговския сектор, така и за обществените услуги чрез увеличен капацитет за широколентови комуникации. Поискахме също така да се гарантира достъпност на новите потребителски устройства и технологии, за да се осигури подкрепата на потребителите за прехода към цифрови технологии и ефективното използване на цифровия дивидент. Приветствам значението, което се придава на гарантирането, че необходимият радиочестотен спектър ще бъде наличен за наблюдение на атмосферата и земната повърхност. Това дава възможност за разработване и използване на космически приложения и за подобряване на транспортни системи, по-специално за системите "Галилео" и GMS, както и за интелигентни системи за безопасност и управление за транспортния сектор.
<SPEAKER ID="088" NAME="Patrizia Toia" AFFILIATION="S&amp;D">
(IT) Г-жо председател, госпожи и господа, считам, че аспектът, по който сме съгласни и който сме установили, е, че тази програма за хармонизиране на честоти и координирано използване на радиочестотния спектър може да има двойно предназначение.
<P>
Считам, че това е ключов аспект, който следва да имаме предвид във всеки един момент; с други думи, чрез програмата можем да развием огромния потенциал за икономически ползи от тази област чрез сектора на далекосъобщенията, аудиовизуалния сектор и нови услуги, като в същото време дадем тласък на икономическото развитие и на други сектори, свързани със сектора на далекосъобщенията. Можем също така да развиваме потенциала за културно и социално развитие, за което това двойно предназначение дава възможност и изисква.
<P>
Г-жо член на Комисията, смятам, че на тази програма следва също така да бъде гледано като на възможност с цел зачитане и спазване на определени основни принципи чрез избора, който правим.
<P>
Първо, принципът за медийния плурализъм. Прегледът на системата за управление на радиочестотите на европейско равнище е много важен и смятам, че трябва категорично да предотвратим натрупването на права за ползване на радиочестоти и създаването на монополи и олигополи, които, за съжаление, съществуват в някои европейски държави и които стават все по-силни и завземат дялове от сектора на радиоразпръскване.
<P>
Второ, принципът за баланс между либерализацията и отварянето на пазара за нови оператори и лоялност с цел ангажиментите, поети с операторите, които са вложили значителни инвестиции, да могат също да бъдат насърчавани, подкрепяни и да бъдат спазвани на пазара.
<P>
И в заключение, прозрачност и гаранцията за добре управление и добро администриране на разпределението на честоти. Тук става въпрос за това, че продажбите чрез търгове трябва да са насочени не само към аспект на пазара, който следва да бъде в съзвучие с всички възможни социални начини на използване на радиочестотния спектър, но също така да кажем, че не трябва да подхождаме субективно и да не бъдат давани нелоялни предимства по отношение на радиочестотите. Този аспект също заслужава подробно проучване.
<P>
И накрая, за съжаление, нямам време да поговоря за социалните аспекти, но те бяха разисквани задълбочено от всички членове на моята група.
<SPEAKER ID="089" NAME="Lambert van Nistelrooij" AFFILIATION="PPE">
(NL) Г-жо председател, г-жо Крус, днес отбелязваме Деня на Европа. Европа с нетърпение очаква определени неща, които са важни за нашите граждани и които също така носят просперитет и благоденствие на европейската общност. Тази тема, този доклад на г-н Hökmark, отговаря напълно на това описание. Той е конкретен и ни дава по-ясна представа за социалните и икономическите измерения. Обществени честоти, които далеч не са много, ще бъдат освободени и това е спешна необходимост, за да можем да задоволим търсенето на все по-голям брой и все по-бързи безжични интернет връзки.
<P>
Добра координация на европейско равнище е очевидно необходимо условие в това отношение. През 2013 г. ще бъде освободена 800 MHz-овата честотна лента, през 2015 г. - 1 200 MHz-овата честотна лента, а това е от неотложна необходимост, за да може Европа да запази челното мястото си сред лидерите в световен мащаб. Тези услуги имат огромна финансова стойност: 200 млн. евро годишно, с други думи, около 3 до 4 % от икономическия растеж зависи от наличието на достатъчно радиочестотен спектър, като този процент ще продължи да се увеличава.
<P>
Вземете например стандарта GSM, който приехме заедно през 90-те години на ХХ в.; това също беше правилният избор в правилния момент. Позволете ми да ви кажа, че тези мащабни нововъведения стават все повече. Всяка година те могат да имат принос от 80 млрд. евро. Нидерландия, моята родина, която аз и други членове на Европейския парламент от Нидерландия имаме мандат да представляваме, е готова за тези промени; вече освободихме честоти за мобилен интернет от четвърто поколение.
<P>
Казано накратко, както проблемите, пред които са изправени помощните услуги, телевизионните станции, обществените излъчващи оператори, така и продължаващите проблеми, които биха могли да възникнат по отношение на смущенията, с други думи, проблеми с локални микрофони, ще останат в миналото. Ето защо изразявам искрената си надежда, че въз основа на този отличен и многообещаващ доклад ще съумеем да постигнем споразумение с Комисията още на първо четене. На добър час!
<SPEAKER ID="090" NAME="Paul Rübig" AFFILIATION="PPE">
(DE) Г-жо председател, първо, искам да се извиня за факта, че в момента колеги напускат залата. Все пак в този момент в комисията по промишленост, изследвания и енергетика се провежда гласуване, но все още не сме измислили начин да разделяме хората на две.
<P>
Г-н Hökmark е постигнал добър компромис в този случай. Все пак що се отнася до този въпрос трябва винаги да вземаме под внимание равнището на резултатите, които искам да видим в бъдеще, от една страна, за мрежата от първо поколение и, от друга страна, за кабелните оператори и всички останали, които са заинтересовани от използването на радиочестотния спектър, по-специално организациите за бързо реагиране.
<P>
Равнището на резултатите трябва да бъде определено. Най-важният аспект по отношение на тези данни е количеството на данните. Следващият най-важен аспект е времето, необходимо за предаването на тези данни, мощността, с която се предават с цел в този случай да се даде възможност за съжителство, и накрая приоритетите, които трябва да бъдат установени чрез използването на софтуер. В бъдеще ще ни е необходим подробен доклад в това отношение, за да можем да увеличим значително скоростта на GSM мрежата от първо поколение. Операторите на кабелни мрежи вече постигат много високи скорости, достигащи до 100 Mbps, което е изключително впечатляващо и може да се увеличи в бъдеще.
<P>
Изправени сме обаче пред значителни проблеми, когато става въпрос за ценовото равнище, по-специално що се отнася до роуминг на данни. В някои държави-членки в момента е възможно да си купите един гигабайт за по-малко от 1 евро. Преди малко погледнах мобилния си телефон, за да видя колко ми струва. В моята страна един гигабайт ми струва 1 евро. Когато съм тук, един гигабайт ми струва 9 900 евро, а когато пътувам в друга държава-членка, може да струва 14 900 евро. Спешно трябва да предприемем действия в това отношение. От Вас, г-жо член на Комисията, искам да гарантирате, че това решение взима под внимание не само диапазона на резултатите и равнището на резултатите, но и че преди всичко ще създадем общ европейски пазар що се отнася до ценово равнище, което дава възможност на хората да използват услуги за пренос на данни, дори когато са извън своята държава-членка. В това отношение, ни предстои спешно да решим редица проблеми.
<SPEAKER ID="091" NAME="Andreas Mölzer" AFFILIATION="NI">
(DE) Г-жо председател, Европа може да защити водещата си роля като най-голямата икономическа зона в света само при условие че заеме водеща позиция в разработването и използването на нови технологии.
<P>
Широколентовите технологии несъмнено са важна част от това. Новата ни политика в областта на радиочестотния спектър трябва да гарантира голям капацитет за пренос и високи скорости на пренос. Всеобхватно планиране и управление на радиочестотния спектър на европейско равнище несъмнено е по-малко целесъобразно за постигането на тази цел, като самата Комисия също подчертава, че това може да бъде извършено добре и ефикасно в отделните държави-членки. Все пак би било желателно да има координираща роля.
<P>
Въпреки големите разходи, считам, че предоставянето на мрежи от оптични влакна следва да бъде насърчавано. Европейският съюз понастоящем изостава от конкурентите си, Съединените американски щати и Китай. Това вероятно се дължи на нерешителна политика и твърде много бюрокрация.
<P>
Ето защо съм съгласен с докладчика, г-н Hökmark, че задължително трябва да се придържаме към графика, който беше определен за освобождаване на радиочестотния спектър.
<SPEAKER ID="092" NAME="Нели Крус" LANGUAGE="EN">
Г-жо председател, искам да благодаря на всички, които участваха в това вълнуващо разискване, защото макар темата да изглежда доста техническа, в крайна сметка това е основен въпрос, защото радиочестотният спектър е като водата или пък свежия въздух. Той е, както посочи Catherine Trautmann, оскъден ресурс, обществено благо, а също и основно благо. Докладчикът и неговите докладчици в сянка са успели да разяснят до голяма степен въпроса и просто да ни представят онова, което следва да бъде направено, за да постигнем положителен резултат.
<P>
Разбира се, това е демокрация: разискваме въпроса и то по атрактивен начин. Съвсем неотдавна обаче разисквахме Програмата в областта на цифровите технологии; всички подкрепихме Програмата в областта на цифровите технологии; а този въпрос е от ключово значение за Програмата в областта на цифровите технологии. Защото ако не поемем отговорността си и не поемем ясен курс, можем да забравим казаното по-рано от г-жа Toia: трябва да осъзнаем, че през 2020 г. - и това сме определили в Програмата в областта на цифровите технологии - всеки европеец следва да може да преследва неговите или нейните интереси чрез онова, което в крайна сметка са възможности на радиочестотния спектър.
<P>
Говорихме също така за създаването до 2013 г. на цифрови възможности за всеки европеец. Ако това е целта ни, трябва да бъдем последователни и да сме в състояние да понесем последиците от последователността си.
<P>
Искам да благодаря на всички членове на Парламента, които ясно изразиха становищата си, посочвайки приоритети, като в крайна сметка са съгласни именно с онова, което трябва да направим като стратегически подход към регулация по отношение на управлението на радиочестотния спектър. Предстои да преодолеем още пречки и това е безспорно. Предвид залога обаче изразявам увереността си, че тези пречки ще бъдат преодолени успешно.
<P>
Напълно зачитаме използването на радиочестотния спектър за радиоразпръскване и културни дейности: това трябва да е пределно ясно. Ще решим проблемите в този аспект, ако все още съществува колебание, което трябва да бъде преодоляно. Що се отнася до допълнителния радиочестотен спектър за широколентови комуникации и втория цифров дивидент, смятам, че всички осъзнават, че рано или късно - и повечето членове на Парламента вероятно смятат, че това ще стане по-скоро рано - ще трябва да решим и този проблем. При тази ситуация няма грешен избор и с освобождаването на 800 MHz-овата честотна лента избираме възможността, която засяга най-малък диапазон от радиочестотния спектър и следователно можем да я разглеждаме като първа стъпка по пътя си.
<P>
Нека за момент обърнем поглед назад: кой си е представял преди 15 години какъв ще бъде залогът днес? Ако бяхме се забавили преди 15 години и бяхме се поколебали да вземем решения като политици, щяхме да се провалим. Ако се беше случило така, онова, което сега щяхме да разискваме, нямаше да бъде дали искаме да сме номер едно или три, а дали искаме да избегнем последното място.
<P>
Радиочестотният спектър е от национална компетентност: осъзнавам това. Комисията е съгласна, а описът трябва да бъде изготвен от държавите-членки. Всички обаче сме съгласни, че радиочестотният спектър е изключително ценен ресурс и трябва да признаем, че когато говорим за единен цифров пазар, това ни дава също така възможността и ни вменява отговорността да мислим в трансгранична перспектива - и ако има една област, в която трябва да мислим в трансгранична перспектива, това е политиката в областта на радиочестотния спектър.
<P>
Що се отнася до крайните срокове и онова, което беше и продължава да бъде заложено на карта, поне за мен е ясно, че 2013 г. съвсем не е ранен срок. Трябва също така да осъзнаем, че дерогациите се предлагат за два вида ситуации: в случай на трудности със съседни държави и в случай на обстоятелства, които никой не би могъл да предвиди. Все пак считам, че трябва възприемем разбирането, че времето не е на наша страна и че с дерогациите не следва да се злоупотребява.
<P>
Като цяло очаквам с нетърпение обсъжданията с членовете на Съвета, резултата от гласуването, което ще проведете, и гледам с увереност в бъдещето с надеждата, че един от стълбовете, които обсъждахме, ще бъде завършен преди края на годината.
<P>
Искам накрая да благодаря не само на докладчика и на докладчиците в сянка, но и на членовете на различните участващи комисии за конструктивните им и изключително положителни усилия.
<SPEAKER ID="093" NAME="Gunnar Hökmark" LANGUAGE="EN">
Г-жо председател, смятам, че трябва да осъзнаем, че става въпрос за част от общество, което се развива изключително бързо. Темпото на промените е и ще продължи да бъде изключително бързо. Тук действително става дума за това как искаме да изглеждат нещата през 2020 г.
<P>
Поради тази причина е важно да подчертаем, че когато обсъждаме 700 MHz-овата честотна лента, не казваме нищо повече от това, че трябва да имаме възможността да вземем по-късно решения относно най-добрия начин, по който тя може да бъде използвана. Както стана ясно, радиочестотният спектър е оскъден ресурс, но е и обществено благо и носим отговорност за това той да се използва по възможно най-добрия и най-ефикасния начин - аспект, който беше подчертан и от г-жа Trautmann.
<P>
Искам също така да подчертая, че няма противоречие между използването за културни и търговски цели. Искам да си поставяме цели, които ще дадат възможност тази нова технология да бъде в полза и на културата, а не да запазим технологията единствено за търговски цели, което би се случило, ако не сме достатъчно амбициозни. В такъв случай културата ще остане на заден план, а не смятам, че културата в Европа би имала най-добрите възможности, ако бъде ограничена до използването на остарелите технологии.
<P>
Смятам, че е възможно не само да гарантираме радиоразпръскване в момента, но и да създадем нови възможности за бъдещето. Все пак трябва да можем да вземаме решения. Трябва да кажа - без ирония и с огромно задоволство - че никой в залата тази вечер не постави под въпрос факта, че трябва да сме номер едно. В глобалния свят на конкуренция и знания единственият начин да спечелим е да бъдем номер едно и именно това трябва да бъде целта ни.
<SPEAKER ID="094" NAME="Председател">
Разискването приключи.
<P>
Гласуването ще се проведе в сряда, 11 май 2011 г.
