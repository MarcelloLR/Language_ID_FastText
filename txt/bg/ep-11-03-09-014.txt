<CHAPTER ID="014">
Подход на ЕС към Иран (разискване)
<SPEAKER ID="486" NAME="Председател">
Следващата точка е докладът на г-н Belder - от името на комисията по външни работи, относно подхода на ЕС към Иран (A7-0441/2011).
<SPEAKER ID="487" NAME="Bastiaan Belder" LANGUAGE="NL">
Г-н председател, бих искал да започна, като изразя моята благодарност към докладчиците в сянка, с които се радвах на добро сътрудничество в хода на изготвянето на доклада. Резултатът е нещо, с което можем да се гордеем. Докладът беше приет с гласуване в комисията по външни работи с преобладаващо мнозинство от 62 гласа "за" и само 3 "против". Също така е много важно в този ключов портфейл да говорим в един глас не само в Парламента, но и в европейските институции.
<P>
Радвам се, че чрез тази резолюция изразяваме нашата подкрепа и солидарност с милионите демонстранти, които излязоха на улицата след спорните президентски избори през 2009 г. Опозиционните сили в Иран изпитват ужасна нужда от такава подкрепа и солидарност сега, когато виждат как падат режими и президенти подават оставка другаде в Близкия изток. Зеленото движение трябва да почувства нашата подкрепа, тъй като опозицията отново търси възможности за организиране на легитимни протести срещу иранските власти с риск за живота си. Фактът, че този риск е реален, се доказва не само от арестите на опозиционните лидери, г-н Мусави и г-н Каруби, но също така и от необузданите и неконтролирани призиви от значителна част на Меджлиса, иранския Парламент, те да бъдат осъдени на смърт. В нашата резолюция Европейският парламент призовава иранските власти да сътрудничат изцяло и безусловно на Международната агенция за атомна енергия (МААЕ), със седалище във Виена. Именно тази позиция на отказ от сътрудничество на Техеран придава съмнителен характер на ядрената програма на Иран. Загрижеността на цялата международна общност е повече от оправдана. При това положение, според мен, е неразбираемо да се изпрати на такава страна послание, че има право да обогатява уран. Колкото и да е вярно, това не е сигналът, който Европейският парламент следва да дава в този решаващ момент във времето. Затова моля моите колеги да подкрепят предложенията ми за премахване на тези пасажи от нашата резолюция. Резолюцията разглежда и ролята на Иран в региона. Със сигурност, след разгласяването от WikiLeaks на документи относно възприемането на Иран в региона, Парламентът ще се отнесе подобаващо към Иран, като му изпрати ясно послание, че трябва незабавно да прекрати своето дестабилизиращо влияние. Затова моля всички ви да подкрепите измененията, които внесох относно ролята на Иран в съседен Ирак и за премахването на параграф 53 от резолюцията. Според мен Европейският парламент вече оказва достатъчна подкрепа на идеята, че Съюзът и Иран трябва да се стремят към един стабилен Афганистан като обща цел, в параграф 55.
<P>
В края на моето изказване, г-н председател, бих искал да направя един последен коментар. Аз не съм докачлив и именно по тази причина искам да коментирам Иран и неговите официални представители в Брюксел и националните столици. Имах възможността да погледна кореспонденция от Иран с мои колеги от различни източници. Тонът и съдържанието на кореспонденцията трябва да бъдат наречени най-малкото забележителни. Този доклад - споменах това преди - беше приет от комисията по външни работи, в която работя, с преобладаващо мнозинство. Поради тази причина резолюцията не бива да се разглежда като мой личен проект, а като обща позиция на Европейския парламент като цяло. Затова не може да се каже, че опитът ми като председател на първата делегация на Парламента определи критичния тон на тази резолюция. Напротив, в това отношение от Иран трябва да се потърси сметка за поведението му. Целият Европейски парламент - аз съм благодарен за това - не приема нито анти-семитската реторика на президента Ахмадинежад, нито отричането на Холокоста, макар че трябва да кажа, за съжаление, че този анти-семитизъм не се ограничава до вътрешния кръг на режима.
<SPEAKER ID="488" NAME="Катрин Аштън" LANGUAGE="EN">
Г-н председател, това е възможност да разискваме подхода на Европейския съюз към Иран, който е тема на доклад по собствена инициатива с докладчик г-н Belder.
<P>
Докладът на г-н Belder засяга широка гама въпроси и отразява вижданията на много различни интереси, но аз ще се съсредоточа върху два въпроса - ядрената програма и положението с правата на човека в Иран, които са разгледани обстойно в доклада.
<P>
Както знаят уважаемите колеги, иранската ядрена програма остава сериозна причина за безпокойство за Европейския съюз и за международната общност като цяло. И Съветът за сигурност на ООН, и Управителният съвет на Международната агенция за атомна енергия във Виена приеха поредица от резолюции, които изискват Иран да предприеме необходимите стъпки за изграждане на доверие в изключително мирното естество на неговата програма. За съжаление, последният доклад на МААЕ от 25 февруари потвърди неизпълнението от страна на Иран на неговите международни задължения.
<P>
Що се отнася до Европейския съюз, ние оставаме решени да работим за дипломатическо решение на базата на двупосочен подход, като съчетаваме натиск с диалог. Целта остава да бъде ангажиран Иран в поетапен подход за изграждане на доверие, което да доведе до разумни преговори по ядрената програма.
<P>
На втората среща, която ръководих от името на E3+3 - Китай, Франция, Германия, Русия, Обединеното кралство и Съединените щати - в Истанбул, аз представих на Иран нашите предложения за конкретни мерки за изграждане на доверие, включително актуализирани условия за доставка на гориво за научно-изследователския реактор в Техеран, както и други мерки за прозрачност.
<P>
Уважаемите колеги следва да знаят, че тези предложения биха донесли непосредствена полза и за двете страни и биха прокарали пътя за процес, който да се занимае със загрижеността и да изгради постепенно взаимно доверие. Всъщност нашите усилия са насочени именно към изграждане на доверие.
<P>
Отговорът на Иран беше разочароващ. Той не беше готов да обсъжда нашите предложения, ако първо не признаем "правото на Иран да обогатява уран". Иран говореше за премахване на всички санкции.
<P>
Разбирам желанието на Иран за премахването на санкциите. Ние всички искаме разговорите да приключат успешно, което - в съответствие с резолюциите на Съвета за сигурност - би означавало, че санкциите биха могли да бъдат премахнати. Премахването на санкциите е нещо, което би съпроводило постепенното възстановяване на доверието. По този път се опитвахме да тръгнем.
<P>
Що се отнася до "правото за обогатяване", Договорът за неразпространение на ядрено оръжие внимателно балансира правата и задълженията. Не виждам нищо ценно в това да бъде пренаписван или тълкуван наново по някакъв избирателен начин. Първата стъпка е Иран да изпълни изцяло своите задължения.
<P>
Ние ще продължим усилията си да ангажираме Иран, но същевременно и нашите усилия да увеличаваме натиска, преди всичко чрез засилване на прилагането на съществуващите санкции.
<P>
След това се срещнах с външния министър на Иран, д-р Salehi, в Женева, една среща, която ми даде възможност да му обясня усилията, които влагаме в разговорите с Иран, и силното ни желание за отговор, за сигурността на всички ни. Писах също на д-р Jalili, който водеше разговорите от името на Иран, за да потвърдя нашето предложение и да го поканя да отговори. Д-р Salehi ми каза, че обмислят отговора си и аз настоятелно го призовах да бъде положителен.
<P>
Също като Парламента аз споделям вижданията на мнозина по отношение на въпроса за правата на човека в Иран. Продължителните и систематични репресии, арести и тормоз на юристи, журналисти и други, които упражняват правата си, са напълно неприемливи.
<P>
Виждали сме присъди с много години лишаване от свобода и ограничения на правото на труд и пътуване до 20 години за някои от осъдените. Когато иранците пожелаха да демонстрират мирно на 14 февруари в подкрепа на положението в Египет и Тунис, демонстрациите бяха забранени. Освен това, както каза г-н Belder, г-н Мусави и г-н Каруби, двамата опозиционни лидери, които изразиха своята подкрепа за тези демонстрации, бяха държани под домашен арест и по-късно явно арестувани.
<P>
Видях изявлението на социалистите и демократите в Парламента, направено на 1 март, и изцяло го подкрепям. Оставам много загрижена за отношението към г-н Каруби и г-н Мусави, и направих изявление на 4 март в този смисъл. Въпреки нашите усилия да осигурим достоверна информация, остава неясно дали са под домашен арест, или са в затвора. Настоятелно призовавам властите в Иран просто да им предоставят свободата на движение, на която имат право.
<P>
Докладът подчертава също сериозното нарастване на броя на екзекуциите в Иран. Информацията, която имаме, показва, че е възможно да е имало около 100 екзекуции от началото на тази година. В съответствие с нашата отдавнашна и твърда позиция за премахване на смъртното наказание, аз призовах за спиране на всички висящи дела за смъртни присъди. Искам смъртното наказание да бъде премахнато, по какъвто и да било начин. Убиването с камъни и публичните обесвания са варварски.
<P>
Важно е да се отбележи, че международните усилия могат и наистина имат въздействие. Видях това в случая на г-жа Ashtiani. Нейната екзекуция - поне временно - беше отложена, но както посочва докладът, Захра Бахрами, с нидерландско и иранско гражданство, беше екзекутирана в Иран на 29 януари без предизвестие. И екзекуцията, и процесът, довел до нея, бяха шокиращи. Заявих това публично, изразявайки своя ужас от липсата на прозрачност по делото и от това, че е отказан достъп на нидерландски консулски служители.
<P>
Позволете ми да завърша включването си, като спомена, че моите служби заедно с държавите-членки обсъждат как да бъдем по-ефективни по въпросите на правата на човека в Иран, като използваме публични и частни съобщения, работим двустранно и чрез многостранни организации, работим с държавите-членки и международни организации, всичко това само с една цел: да осигурим за иранците, както и за други, зачитане на техните основни права.
<P>
Очаквам с нетърпение това разискване.
<SPEAKER ID="489" NAME="Michael Gahler" LANGUAGE="DE">
Г-н председател, баронеса Аштън, бих искал първо да благодаря на нашия докладчик, г-н Belder, за неговия обстоен доклад. Веднага след като бъде поставен на гласуване, той ще бъде приет с голямо мнозинство в пленарната зала. Наистина е важно режимът в Техеран да не успее да разбие широкия общ фронт в Парламента. Що се отнася до ядрените амбиции на лидерите, международната общност е единна в Организацията на обединените нации. Никой в света не иска иранска бомба. Всички искаме пълно и прозрачно сътрудничество с Международната агенция за атомна енергия. Ние направихме широкообхватни предложения. За съжаление, те не получиха положителен отговор.
<P>
В Парламента не всички сме на едно мнение за това, доколко трябва да налагаме международните искания със санкции. Надявам се, обаче, че в цялостното ни становище за ситуацията стигаме до общ начин за по-нататъшни действия.
<P>
Вторият аспект, който ни тревожи, е ролята на Иран в региона. Отношението на Иран към Израел остава непоносимо и неприемливо. Неговата подкрепа за организации, които дестабилизират региона, не може да бъде толерирана. Големи части от региона се страхуват от политиката на Иран. Вътрешната политическа ситуация е драматична по отношение на правата на човека и демокрацията. Поради тази причина аз тая желанието този велик културен народ да се отърве от това управление колкото е възможно по-скоро.
<P>
До голяма степен съм уверен, че няма да видим втори Иран в Египет, а по-скоро втори Египет в Иран. Тогава следва да видим края на експлоатирането на религията за определено светски цели. Тогава можем да се надяваме, че ще има край на смъртното наказание като цяло и по-специално за непълнолетни и членове на малцинства. Тогава ще настъпи краят на преследването на дисиденти, не само на г-н Каруби и г-н Мусави, и да се надяваме, че тогава ще има натиск за свобода и път към свободни избори за по-добър Иран.
<P>
По пътя към това наред с други неща трябва да използваме нашия Европейски инструмент за демокрация и права на човека, за да дадем възможност да се окаже подкрепа на активните участници в гражданското общество. Целенасочените санкции срещу представители на режима също трябва да бъдат разширени. В светлината на събитията в Северна Африка нека дадем и на иранците смелост за по-добро бъдеще.
<SPEAKER ID="490" NAME="María Muñiz De Urquiza" LANGUAGE="ES">
Г-н председател, баронеса Аштън, много съм доволна, че подходът на върховния представител на Съюза по въпросите на външните работи и политиката на сигурност е дуалистичен подход на практически равнопоставено обсъждане на правата на човека и въпроса за ядрената програма, защото Иран е противоречив пример за света и страните около него, които потопени в процесите на демократични реформи и ръководени от легитимните демократични стремежи на своите народи, виждат в Иран точно онова, което не искат за себе си, и това е, което отхвърляме в доклада, който вероятно ще бъде приет утре.
<P>
Преди всичко, това е технократичен режим, който поставя в подчинение народа и нарушава правата на човека като прилага смъртното наказание - и бих искала да спомена по-специално случая със Захра Бахрами - като лишава от права жените, преследва хомосексуалистите и потиска дисидентите.
<P>
Той е противоречив пример и по отношение на политическите свободи. Репресиите срещу демонстрантите, които продължават и в момента и още от 2009 г., са абсолютно неприемливи, така както и задържането на лидерите на демократичното опозиционно движение. От името на моята група аз изисквам незабавното освобождаване на опозиционните лидери г-н Мусави и г-н Каруби и на техните съпруги, както и на всички арестувани за това, че мирно са упражнявали правото си на свобода на изразяване, свобода на сдружаване и свобода на събиране.
<P>
Иран също така е противоречив пример по отношение на преговори с международната общност относно ядрения въпрос.
<P>
Отговорното отношение на Иран в тази област, както и в областта на правата на човека, различно фокусиране в региона по отношение на Хамас и Хизбула, и различна реторика по отношение на Израел, биха направили Иран важен партньор и участник в стабилизацията на региона, което е още едно от нещата, за които призоваваме в този доклад.
<P>
Баронеса Аштън, важно е да се установи делегация на Европейския съюз в Техеран, не само за да можем да имаме политически диалог с иранския режим, но и с оглед на гражданското общество.
<P>
Накрая, бих искала да благодаря на г-н Belder за работата му с докладчиците в сянка, така че успяхме да балансираме доклада и да го направим приемлив за целия Европейски парламент.
<SPEAKER ID="491" NAME="Marietje Schaake" LANGUAGE="EN">
Г-н председател, Ахмадинежад по-добър ли е от Кадафи? Докато международната общност с право се е съсредоточила върху Либия и търси начини да прекрати насилието, което Кадафи и неговите сътрудници упражняват върху гражданите, нека не допускаме Иран да бъде заринат в нашия политически дневен ред. В Иран също се извършва клане, но на бавни обороти. По една екзекуция на всеки осем часа от началото на тази година и систематични репресии, мъчения, изнасилвания и цензура се ширят по време на Ислямската република, и по-специално, от изборите през 2009 г. насам.
<P>
Ахмадинежад не е по-добър от Кадафи и ние трябва да потърсим аналогични сурови мерки, за да защитим правата на човека в Иран. Някои могат да оспорят, че вече има санкции, но те са съсредоточени само върху ядрения въпрос, без да дават желаните резултати. Всъщност, съществува риск това да се превърне в безрезултатна игра с оглед правата на човека, като междувременно безнаказаността продължава.
<P>
Госпожо заместник-председател/върховен представител, в този доклад Европейският парламент Ви дава мандат да наложите санкции на лица, отговорни за тежките нарушения на правата на човека, на които сме свидетели, и ние сме отправяли тази препоръка и преди. Изтекла е информация за списък с 80 имена, който се приписва на Вашата служба. Искам да Ви попитам дали това е знак за Вашето предразположение да продължите с тази важна мярка.
<P>
Необходимо е също така да осигурим технологии, за да могат гражданите да комуникират свободно и да имат достъп до информация, а ЕС е необходимо да бъде безопасно убежище за свободомислещите. Госпожо заместник-председател/върховен представител, нека ЕС да води в усилията да бъдат подведени под отговорност лицата, които изнасилват жени преди екзекуция, за да нямат абсолютно никакъв шанс да попаднат в рая като девственици, мъже, които застрелват по улиците невъоръжени младежи от покривите на сградите, и съдии, които осъждат адвокати по правата на човека, защото защитават малолетни и жени. Да потърсим отговорност от една система, която позволява де факто лишаване от свобода на опозиционните лидери.
<P>
Когато в петък бъде обсъждана Либия, моля, използвайте инерцията, за да въведете подобни мерки срещу онези, които са на власт в Иран, за да има справедливост за иранските граждани, които през 2009 година започнаха масовите младежки въстания, които сега вдъхновяват цяло поколение в Близкия изток и в Северна Африка.
<SPEAKER ID="492" NAME="Barbara Lochbihler" LANGUAGE="DE">
Г-н председател, докладът пред нас, по който всички групи работиха усилено заедно, представлява много добра основа, върху която ЕС може да изгради своята политика спрямо Иран. Различните въпроси, по които не сме в съгласие с иранското правителство, се разглеждат като едно единствено цялостно предизвикателство: ядрената програма и отношенията на Иран с неговите съседи, катастрофалното положение с правата на човека в страната и тежкото икономическо положение. Безработицата е достигнала огромни пропорции; един от всеки четирима иранци живее под границата на бедността.
<P>
Баронеса Аштън, сега трябва да направите някои заключения от доклада. Ние, европейците, не бива да стоим безучастни, докато критици на режима, профсъюзни дейци, активисти по правата на жените и изповядващи различни вероизповедания биват задържани, изтезавани и убивани. Трябва да се опитваме, просто по-силно от преди, да оказваме натиск върху отговорните за нарушенията на правата на човека, чрез целенасочени санкции като ограничаване на достъпа им или замразяването на сметките им.
<P>
Европейската служба за външна дейност трябва също така да проучи кои икономически санкции всъщност са попаднали в целта и кои от тях имат ефект само върху иранския народ. Политика на пълна изолация ще ни доведе само до задънена улица и също така не се одобрява от много иранци.
<P>
С този доклад Парламентът дава да се разбере, че демократична промяна не може да се осъществи чрез външни средства. Трябва да се придържаме към двупосочната стратегия, за да вървим напред, според която се опитваме да поддържаме диалог, като същевременно недвусмислено настояваме за спазване на общоприетите права и международните договори. В този контекст трябва да разберем искането за установяване на делегация на ЕС в Техеран сега, след като Европейската служба за външна дейност пое отговорността от ротационното председателство на ЕС за представляване на ЕС в трети страни.
<SPEAKER ID="493" NAME="Charles Tannock" LANGUAGE="EN">
Г-н председател, г-жо върховен представител, за мен Иран представлява най-сериозната заплаха за глобалната сигурност. Президентът Ахмадинежад е решен да въоръжи страната си с ядрени оръжия и перспективата за Иран, въоръжен с ядрени оръжия, е твърде ужасяваща, за да си я представим, и представлява заплаха за съществуването на Израел. Ето защо трябва да разгледаме всички възможности, включително военни, за да я предотвратим.
<P>
Иран заблуждава и възпрепятства международната общност отново и отново. За съжаление Европейският съюз понякога позволява да бъде манипулиран от Ахмадинежад.
<P>
Докато Съветът редовно осъжда варварския теократичен режим в Техеран, отделни държави-членки са възприели не толкова твърд подход. Всъщност, само преди няколко месеца лидерите на ЕС се съгласиха да забранят кредитни гаранции за износ от Иран. Дотогава тези гаранции представляваха жизненоважно спасително въже от икономически характер за режима, който копнее за всякакъв признак на легитимност, не на последно място поради неуважението на Ахмадинежад към правата на човека, доказателство за което са редовните екзекуции на хомосексуалисти, политически дисиденти и непълнолетни.
<P>
(Председателят моли оратора да говори по-бавно, за да може да се извършва превод)
<SPEAKER ID="495" NAME="Sabine Lösing" LANGUAGE="DE">
Г-н председател, докладът на г-н Belder е значително подобрен с измененията, и моята група може да се съгласи с голям брой от изявленията. За съжаление, въпреки че са правилни, той съдържа преди всичко описания на положението, но основната философия за реалистична бъдеща перспектива не е разработена.
<P>
Положението с правата на човека в Иран е нетърпимо. Санкциите обаче няма да доведат до трайно подобрение на положението. За да насърчим демократизацията в Иран, ние трябва да направим всичко, каквото можем, за да облекчим напрежението в международното положение. Влошаването на международните отношения носи със себе си опасността в Иран да бъдат предприети още антидемократични мерки, което ще доведе до отслабване на опозицията. Една политика на отслабване на напрежението ще трябва също така да сложи край на всяка форма на заплашително поведение. Преговорите и международните отношения могат да бъдат успешни само ако дипломатическото признаване на всички страни се приеме за даденост. Само по този начин могат да бъдат постигнати значими компромиси в спора за ядрената програма.
<P>
Аз съм изложила нашите идеи за внимателно насочена стратегия за Иран в алтернативно предложение за резолюция, и въз основа на описаното от мен призовавам докладът на г-н Belder да бъде отхвърлен.
<SPEAKER ID="496" NAME="Fiorello Provera" LANGUAGE="IT">
Г-н председател, госпожи и господа, бих искал да започна като поздравя г-н Belder за неговата отлична работа.
<P>
Докато светът наблюдава революцията в арабския свят, Иран продължава да репресира дисиденти. Арестът на двамата лидери на опозицията, г-н Мусави и г-н Каруби, е най-очевидното доказателство за това. Западът предприе действия срещу г-н Кадафи, но продължава да се колебае по отношение на Иран, може би защото г-н Кадафи вече падна, докато г-н Ахмадинежад още не е.
<P>
В момента в Иран се провежда най-голямото въстание от бунтовете след изборите през 2009 г. насам. Какво чакаме, преди да замразим всички активи, притежавани от г-н Ахмадинежад, фирмите, контролирани от революционната гвардия, и всички поддръжници на режима, които участват в репресиите? Какво чакаме, за да наложим ограничения за пътуване на тези фигури на режима?
<SPEAKER ID="497" NAME="Andreas Mölzer" AFFILIATION="NI">
(DE) Г-н председател, както е добре известно, остава под съмнение дали иранската ядрена програма е наистина с мирно предназначение. Поради тази причина сътрудничеството на Иран с Международната агенция за атомна енергия е особено важно. То е от решаващо значение, за да потвърди пред международната общност, че Иран използва атомната енергия за граждански цели.
<P>
По отношение на близкоизточната политика, от г-н Ахмадинежад зависи да поясни окончателно, че Иран не е заплаха за Израел и че също така признава правото на Израел да съществува в границите, признати от международното право. Разоръжаването и създаването на зона без ядрено оръжие би следвало, според мен, да бъде важна цел на политиката на ЕС в Близкия изток, за да се гарантират мирът и сигурността в този регион.
<P>
Иран е естествено важен играч в Близкия изток. Като се има това предвид, аз съм доволен да науча от изключително изчерпателния доклад на г-н Belder, че съществува конструктивно сътрудничество с ЕС по въпроса за Афганистан, за да се засилят сигурността и стабилността в региона. Само по този начин можем да премахнем благодатната почва за радикален ислям или ислямизъм, който надига грозната си глава все по-често и в Европа.
<SPEAKER ID="498" NAME="Ria Oomen-Ruijten" AFFILIATION="PPE">
(NL) Г-н председател, баронеса Аштън, госпожи и господа, преди две години, с други думи преди демонстрациите в Тунис, Египет и Либия, хората в Техеран излязоха на улицата. Те направиха това с риск за живота си. Излязоха на улицата, защото искаха повече демокрация. Искаха също така да протестират срещу нетърпимостта и репресиите на един сбъркан режим. Затова съм доволна, че ударението в този доклад пада върху правата на човека и поздравявам г-н Belder за това. Поуката, която трябва да си извадим, е, че трябва да направим всичко по силите си, за да помогнем на опозицията и на онези, които демонстрираха. Трябва да им протегнем ръка за помощ срещу режима.
<P>
Защо трябва да направим това? Защото режимът има парите и нефта, а онези, които са потискани, ще могат да постигнат нещо само ако ние също положим усилия. Считам, че е много добре, че вече сме наясно по този въпрос в параграф 32 на Вашия доклад, г-н Belder. Г-н председател, когато виждам репресиите, бих искала също така да чуя от вас какво правим ние, когато става въпрос за опозиционния лидер г-н Мусави. Обръщаме ли все още внимание на съдбата на г-н Каруби? Какви конкретни възможности имаме ние, като Европейски съюз, за да окажем повече подкрепа?
<P>
Доказателство за динамиката на иранското общество може да се види и в кампанията за един милион подписа, кампания, водена от жени, които събират един милион подписа за каузата на противопоставяне срещу дискриминационното законодателство. Искам да изразя искреното си почитание към тези смели жени. Бих искала баронеса Аштън да ми каже къде може да окаже консулско съдействие, тъй като такова не винаги се предлага.
<SPEAKER ID="499" NAME="Marita Ulvskog" AFFILIATION="S&amp;D">
(SV) Г-н председател, нарушенията на правата на човека в Иран са пространни, и също така се счита, че се увеличават. Има определено влошаване на положението в повечето области, по-специално когато става въпрос за свобода на изразяване. Има заплахи за изпълнение на редица смъртни присъди, към които е привлечено внимание; интелектуалци, студенти и дисиденти биват преследвани; хора биват изтезавани; а жени и етнически и религиозни малцинства продължават да бъдат дискриминирани. Списъкът може да бъде продължен.
<P>
Това е нещо, което беше вече тревожно видно по времето на изборите през 2009 г., и продължава да е така. Всички ние, които по различни поводи се срещаме с официални представители на Иран, се срещаме с все повече жестокост и непоколебимост. С оглед на това бих искала да кажа, че считам приоритетите, очертани от баронеса Аштън - а това са правата на човека, силни съществуващи санкции и ядрената програма - за правилни и очевидно трябва да бъдат основен предмет на нашата загриженост.
<P>
Но строгостта на реакциите на ЕС спрямо Иран трябва да бъде по-силна и по-ясна. Трябва да бъдем и по-непреклонни, когато става въпрос за престъпления срещу човечеството. Настъпва време, когато учтивият разговор всъщност е форма на измама, и аз считам, че сега сме в такъв момент по отношение на Иран.
<SPEAKER ID="500" NAME="Marit Paulsen" AFFILIATION="ALDE">
(SV) Г-н председател, бих искала да благодаря на г-н Belder за един много добър доклад. Аз съм член на делегацията в Иран и получавам писма от иранския режим, в които те се обръщат към мен от името на Бог, което считам за крайно неприятно. Под този претекст те успяват да създадат нещо, което въз основа на доклада на г-н Belder може ясно да се опише като ад на земята. То е невероятно и трудно за вярване.
<P>
Имам една малка идея и мечта, която бих желала да представя на баронеса Аштън в този контекст. Когато строите нова сграда за Службата за външна дейност, бихте ли могли да отделите един малък кабинет за малка група хора, които да събират информация за това, кои са мъчителите, екзекуторите и съдиите в тези гротески общества, които ни заобикалят, за да знаят те, че ние следим отблизо поведението им?
<SPEAKER ID="501" NAME="Ryszard Czarnecki" AFFILIATION="ECR">
(PL) Г-н председател, г-жо Аштън, бих искал да поздравя г-н Belder за отличния доклад. Имам впечатлението, че Европейският съюз има двоен стандарт, и че критикуваме много остро режими точно когато започват да се сриват и падат. Примерът с Либия е точно такъв случай. Междувременно запазваме мълчание, твърде често водени от различни причини - които включват икономическите интереси на определени страни - когато става въпрос за режими, които са добре. Иранският режим е добре, а критиката на доклада към него е напълно оправдана. Това, което става от години в Иран е нещо, което е абсолютно неприемливо. Европейският парламент трябва да говори за това. Трябва да кажем какво мислим за смъртното наказание, за мъченията и за факта, че надеждите, които - нека си припомним - бяха свързани с падането на шах Reza Shah Pahlavi, напълно се провалиха. Напротив - нещата са още по-зле.
<SPEAKER ID="502" NAME="Barry Madlener" AFFILIATION="NI">
(NL) Г-н председател, бих искал да започна като изкажа моите поздравления към г-н Belder за неговия изключителен доклад. Г-н Belder е написал един много остър доклад, който възприема много твърда линия спрямо Иран. Това е правилната линия. Диктаторът, Махмуд Ахмадинежад, просто продължава да избива собствените си граждани, докато политическите опоненти биват изтезавани. Говори се, че нидерландската гражданка Захра Бахрами също е била изтезавана, и аз поисках това да бъде проучено.
<P>
Бих искал да помоля левите социалисти и ужасната група на Зелените/Европейски свободен алианс в Парламента да не разводняват този доклад с всякакви различни изменения. Престъпният режим на Ахмадинежад продължава да заплашва Израел и се опитва да оказва влияние в Египет. В идеалния случай Иран би искал да види появата на ислямска република, включително политически аятоласи, шариатско право, убиване на жени с камъни и бесене на хомосексуалисти. Да, госпожи и господа, за мнозина мюсюлмани това е чистият ислям. Ирански бойни кораби дори преминаха през Суецкия канал, открит провокативен жест към Запада и Израел. Това ще бъде последната ми точка.
<SPEAKER ID="503" NAME="Vytautas Landsbergis" AFFILIATION="PPE">
(LT) Г-н председател, отношенията на Европейския съюз с Иран са повече от двойствени. Ние допускаме да бъдем манипулирани. Говорим за демокрация, клауза за демокрация, но откриваме ясно доловимата миризма на нефт и газ. Ако целта на демокрацията не е в сърцата ни, нека тя да бъде стъпкана наред с правата на човека. Преди няколко години бях удивен от публична информация за мощната строителна техника, която фирми от Европейския съюз предоставят на Техеран. Това включваше оборудване за минно дело на голяма дълбочина, за изграждане на подземни заводи, където най-вероятно се произвежда ядрено оръжие. Техеран вече има ракети, които могат да достигнат почти цяла Европа, така че защо да не им помогнем да произведат това, което винаги сме искали за Коледа. Европейската техника за дълбоки изкопни работи копае дупка и за иранската нация, ако Израел не успее да сдържи нервите си пред призрака на втори Изход, и за Европа и целия свят. Изглежда, че Европа не е готова за предизвикателство от такъв мащаб, преди всичко ядрената хегемония на Иран в Близкия изток и Северна Африка. Някой анализира ли настоящите събития в това отношение?
<P>
Друго забележително оборудване включва мощни германски и нидерландски строителни кранове, които Техеран използва за публични екзекуции на т. нар. престъпници и опоненти на режима. Казват, че обесването с тези европейски кранове е особено жестоко и агонията продължава дълго. Днес екзекуциите на грешници продължават, както и доставката на оборудване от Европа.
<P>
Да се надяваме, че иранските власти няма да поръчат самолетоносачи "Мистрал" в Сен Назар, но ще могат да се сдобият с такива малко по-късно в Русия, но по френски лиценз. Определено ще има нужда от "Мистрали", за да почувстват страните от Персийския залив дулото, опряно до главите им. Чувствата на малките страни около Балтийско и Черно море едва ли тревожат някого, но Персийският залив е близо до корема на Европа. Предлагам да помислим за това.
<SPEAKER ID="504" NAME="Zoran Thaler" AFFILIATION="S&amp;D">
(SL) Г-н председател, госпожи и господа, трагедията на Иран е голяма. Тридесет години след революцията срещу диктатурата на шаха възниква един прост въпрос: може ли Иран да бъде считан за цивилизована държава изобщо? Варварщината на иранския режим се отразява в множеството й разнообразни форми на потискане и неговите анахронизми. Жени, дисиденти, всеки, който мисли различно, млади хора, хора с ориентация към същия пол и така нататък, биват потискани.
<P>
Какво можем да направим за това? От една страна, Европейският съюз има нужда от политика към Иран и има нужда да наложи санкции, които да наранят главните представители на режима. Да им попречим да пътуват и да правят бизнес, и това включва Революционната гвардия. От друга страна, да помогнем на младите хора и на онези, които се борят за права на човека и демократични промени.
<P>
Осигуряването на свободен достъп до информация, свобода на печата, телевизията, радиото и особено интернет, са от ключово значение. Facebook, Twitter и YouTube са най-силните оръжия за онези, които са унижавани и оскърбявани, чийто брой в Иран е много голям. Ние носим отговорността да ги защитим.
<SPEAKER ID="505" NAME="Norica Nicolai" AFFILIATION="ALDE">
(RO) Г-н председател, през 2005 г. този режим дойде на власт с послание в подкрепа на национализма и справедливостта. Дори сега не успяваме да превърнем Иран в демократичен режим. Успяваме само да бъдем свидетели на развитието на единствената страна, която пропагандира деспотичен режим в голям мащаб, достойна за мрачното Средновековие. Уважаеми колеги, считам, че Иран се превръща в един от горещите въпроси на нашата външна политика, защото рискуваме да пренебрегнем огромното влияние, което той има в Северна Африка чрез финансиране на движения от терористичен тип, като имам предвид Хамас и Хизбула.
<P>
Ако Европейският съюз не направи ясна преценка на влиянието на Иран в този регион, сме изложени на риск тази липса на демокрация в Иран да се затвърди. Нещо повече, в Европа сме изправени пред сериозна слабост и риск от заплаха за нашата сигурност. Считам, че е време за решения да престанем да следваме традиционния принцип, насърчаван от Талейран, който е да танцуваме и след това да стигнем до ясно твърдо решение.
<SPEAKER ID="506" NAME="Peter van Dalen" AFFILIATION="ECR">
(NL) Г-н председател, докладът на г-н Belder е много добър, тъй като е и реалистичен, и прагматичен. Що се отнася до мен, докладът би могъл да бъде много по-силен в критиката си към заслужаващия порицание режим на Ахмадинежад. Този злодей отрича Холокоста и нищо не би го зарадвало повече от това да натика Израел в морето, без да губи време. Християните буквално не могат да живеят при Ахмадинежад. Нещо повече, той потиска собствения си народ по ужасен начин. Никога не са били екзекутирани повече хора, отколкото през миналата година. Затова ЕС трябва да продължи да подкрепя силите на опозицията, които се съсредоточават върху демокрацията и правата на човека. Подходът към режима на Ахмадинежад не може никога да бъде прекалено твърд. Говоря за санкции и целенасочени действия срещу иранската ядрена програма, както стана с вируса Stuxnet. Очаквам с нетърпение деня, когато този режим ще падне. Дори днес не е достатъчно скоро!
<SPEAKER ID="507" NAME="Nicole Sinclaire" AFFILIATION="NI">
(EN) Г-н председател, защитниците на правата на човека в Иран са обект на смъртни заплахи, тормоз, произволни арести, правосъден тормоз, заклеймяване, насилствени нападения, малтретиране, изтезания и убийства. Защитниците на човешките права на жените са особено изложени на риск в Иран. Свободите на изразяване, сдружаване и събиране са строго ограничени в Иран и често са обект на жестоки наказания.
<P>
Смъртното наказание също се използва произволно, особено по отношение на непълнолетни. Но това, което считам за особено смущаващо е как Европейският съюз всъщност се отнася към Иран. Отново нашият върховен представител изглежда, че говори много, но прави много малко. Често съм я канила, повтарям го отново днес, в подкомисията по правата на човека, за да бъде разпитана за дейността й в областта на правата на човека.
<P>
Днес тя ни каза колко важни са за нея правата на човека, но кога изобщо е идвала в подкомисията по правата на човека? Готова е да изпрати своите дребни чиновници, но не е готова за демократичен кръстосан разпит от Парламента. Изслушва нашите изказвания, излиза с някакво несвързано, предварително подготвено изявление, и след това си отива вкъщи. Това не е демокрация, г-жо Аштън.
<P>
(Ораторът приема да отговори на въпрос, зададен чрез вдигане на синя карта съгласно член 149, параграф 8 от Правилника за дейността)
<SPEAKER ID="508" NAME="Richard Howitt" AFFILIATION="S&amp;D">
(EN) Г-н председател, не искам да отнемам твърде много време. Искам само да попитам г-жа Sinclaire следното: когато върховният представител идва на специално пленарно заседание на целия Парламент за обсъждане на годишния доклад за правата на човека и бива подложена на кръстосан разпит от членовете от всички групи в Парламент, не счита ли тя, че това е по-задоволителен начин за нас да искаме обяснение от върховния представител за правата на човека, отколкото да я каним в подкомисия на Парламента, дори в тази, която ценя толкова много?
<SPEAKER ID="509" NAME="Nicole Sinclaire" AFFILIATION="NI">
(EN) Г-н председател, с уважение към моя колега, това всъщност не е задоволително, защото както знае - а ако прекарваше толкова време в подкомисията по правата на човека, колкото мен, щеше да знае - именно в комисиите всъщност имаме възможност за повече от едно изказване и повече от една минута, и след това всъщност получаваме пряк отговор.
<P>
Правила съм много коментари по въпросите на правата на човека и все още чакам поне един отговор от баронеса Аштън - един отговор - какво ще кажете за това? Повтарям, че става въпрос за демокрация. Аз представлявам пет милиона души. Аз бях избрана тук. Баронеса Аштън не е получила нито един глас през живота си.
<SPEAKER ID="510" NAME="Paweł Zalewski" AFFILIATION="PPE">
(PL) Г-н председател, г-жо Аштън, бих искал да поздравя г-н Belder за отличния доклад. Трябва да се приветства и това, че докладът беше изменен по време на преговорите. Считам, че с тези изменения той вече има правилна редакция. Цялата международна общност, която придава голямо значение на демокрацията и правата на човека, е разтревожена от това, което става от години в Иран, и ние се опитваме да решим какви мерки трябва да бъдат взети. Те, разбира се, трябва да дойдат от самия Иран. Затова е очевидно, че Европейският съюз подкрепя иранската опозиция.
<P>
Считам, че има три въпроса, които сега следва да повдигнем, и които могат да повлияят на политиката в Иран. Първият се отнася до нашата политика на сътрудничество с Турция по отношение на Иран. Турция е важен партньор на Европейския съюз. Тя е страна, управлявана от партия, за която ислямската традиция е важна, но също така е управлявана по начин, който е много по-близо до европейските стандарти. Вторият въпрос е сътрудничеството с Русия. Трябва да окажем натиск върху Русия да работи още по-тясно с Европейския съюз и Съединените щати, така че сътрудничеството с Иран да не изглежда така, както изглежда днес. Трето, последният въпрос, и то много важен, е за противоракетния щит. Европейският съюз трябва да работи с НАТО и Съединените щати, за да осигури изграждането на такъв щит в Европа.
<SPEAKER ID="511" NAME="Pino Arlacchi" AFFILIATION="S&amp;D">
(EN) Г-н председател, първоначалният текст на този доклад беше критикуван заради неговия агресивен език, съсредоточаване главно върху ядрената програма на Иран, пренебрегване на загрижеността за правата на човека и липсата на положителна перспектива за бъдещо сътрудничество. Многобройните изменения, представени от моята група и от други, коригират тези недостатъци, и настоящият текст е балансиран. Той разграничава двете главни досиета: нарушенията на правата на човека от настоящото правителство и иранската ядрена програма.
<P>
Двете досиета не са едно и също нещо, и е безотговорно да се отправят заплахи към Иран за война или международна намеса, както чух да се предлага днес в Парламента. Ако искате да закрепите Ахмадинежад, просто продължете да го правите, защото иранците, независимо от политическите си позиции, ще заемат позиция против всяка чужда намеса. Настоящата политика, която Европейският съвет и върховният представител провеждат, е правилна, защото е основана на внимателна оценка на положението на място.
<SPEAKER ID="512" NAME="Geoffrey Van Orden" AFFILIATION="ECR">
(EN) Г-н председател, преди всичко искам да поздравя г-н Belder за неговия отличен доклад. Иран има потенциалното влияние и богатство да бъде или сила на доброто, или сила на злото в широкия Близък изток. За съжаление, неговият режим е станал сила на злото, маскирана в религиозни одежди. Програмата на Иран за ядрено оръжие стана източник на екстремистка доктрина, тя извършва и подкрепя актове на международен тероризъм, има опасно влияние върху популациите на млади шиити в държавите от Персийския залив, в Ирак и в Ливан и не се колебае да се съюзява със сунитски терористични групи в Газа и по-далече. Тя помогна да бъдат обучени и въоръжени терористи, които нападнаха силите на НАТО в Афганистан, и нарушава правата на човека. Би било трагична ирония, ако тирания като Иран стане главен плодоползвател на желанието за по-голяма свобода, което видяхме така драматично изразено в целия арабски свят през последните седмици, и като един най-отвратителен пример за лицемерие - тъкмо приключвам, г-н председател - президентът Ахмадинежад каза на египетския народ, че има правото да изразява собствените си виждания за собствената си страна.
<P>
(Председателят отнема думата на оратора)
<SPEAKER ID="513" NAME="George Sabin Cutaş" AFFILIATION="S&amp;D">
(RO) Г-н председател, международната общност гледа почти безпомощно отстрани, докато положението с правата на човека в Иран се влошава. Ние обаче не бива да пренебрегваме инструментите, с които разполагаме, за да направим така, че гласът ни да бъде чут. Договорът от Лисабон ни предоставя, чрез длъжността на върховния представител, средство да убедим иранското правителство, че правата на човека не бива да бъдат ограничавани чрез репресии. Те са неотменима привилегия на индивида и не трябва да бъдат поставяни под въпрос от който и да е политически режим. Масовите екзекуции, особено тези на малолетни, убиването с камъни, дискриминацията срещу жените и малцинствата и изтезанията, за съжаление, са част от много по-дълъг списък.
<P>
Демократичната промяна не може да бъде наложена отвън. Европейският съюз обаче трябва постоянно да подкрепя хората в тази страна, и не само като прави изявления, които рискуват живота си всеки ден, за да протестират срещу тези неправди.
<SPEAKER ID="514" NAME="Jan Zahradil" AFFILIATION="ECR">
(CS) Г-н председател, с оглед на това, което става в арабския свят, в Либия, Египет, Тунис и другаде, непреклонността и инертността на иранския режим е още по-очевидна. Това е нетолерантен режим, фундаменталистски режим - режим, който убива политическите опоненти, и режим, който трябва да бъде държан под международен натиск. Трябва да подкрепяме иранската опозиция в изгнание, която е легитимна, и имаме резолюции на Европейския парламент за това. Необходимо е, наред с други неща, да следим положението в бежанския лагер Ашраф в Ирак, където има повече от 3 000 ирански бежанци от опозиционни организации прогонени в изгнание, и където съществува риск от хуманитарна катастрофа, и е необходимо да осигурим защита на тези хора. Затова бих искал да чуя ясно становище от баронеса Аштън по този въпрос и бих искал да чуя ясно изявление как под нейно ръководство ЕС ще помогне на тези бежанци в лагера Ашраф.
<SPEAKER ID="515" NAME="Tunne Kelam" AFFILIATION="PPE">
(EN) Г-н председател, сега, когато ЕС призовава за незабавен край на диктатурата на Кадафи и настоява за пълната му изолация, същото важи за жестокия и кървав ирански режим. Храненето на надежди за изграждане на доверие вече не е реалистичен избор, особено след като Техеран разруши напълно доверието към него по отношение на неговата ядрена програма.
<P>
Ние следва по-скоро да се обърнем към големия потенциал на водената от народа демократична промяна в Иран. Вярно е, че тази промяна не може да бъде наложена отвън. Приоритет на ЕС трябва да бъде обаче да изразим нашата ясна морална и политическа подкрепа за тези сили. Имам предвид по-специално включване в черен списък на ирански официални лица на най-високо ниво (г-жа Schaake спомена осемдесет имена), подкрепа за излъчването на Euronews на фарси и настояване парламентарните взаимоотношения - ако има такива - да се осъществяват при стриктно спазване на условия.
<SPEAKER ID="516" NAME="Ioan Mircea Paşcu" AFFILIATION="S&amp;D">
(EN) Г-н председател, настоящата догма е, че Иран е големият победител в революциите в Северна Африка и отвъд. Това е възможно, но не толкова вероятно.
<P>
Първо, иранският модел не е точно онова, за което се бунтуват и към което се стремят младите хора в тези страни. Второ, режимът не се наслаждава на вътрешен мир, за да се съсредоточи изключително върху подкрепата за по-утвърждаваща външна политика. И накрая, тъй като други страни като Турция - или дори Египет след, но и по време на прехода - са достатъчно силни конкуренти за амбициите на Иран.
<P>
Разбира се, Иран винаги може да окаже известна степен на влияние чрез заместници, но това вероятно няма да се окаже решаващо за постигане на контрол в тези страни. Парадоксално е, че единственият начин да се добие преимущество, е да се погледне на настоящите събития като на възможност да се започне връщането на Иран в международната общност. Това би бил дълъг път, но единственият разумен за Иран.
<P>
Поздравявам г-н Belder за отличния доклад.
<SPEAKER ID="517" NAME="Антония Първанова" AFFILIATION="ALDE">
(EN) Г-н председател, бих искала да благодаря на г-н Belder за отличния му доклад. Само един ден след отбелязването на стотната годишнина на Международния ден на жената бих желала да се спра специално на положението на жените в Иран и моля да ми позволите да посветя това изказване не само на Сакине Аштиани и Захра Бахрами, но и на всички жени, хвърлени в затвора, и на онези, които са изчезнали поради настоящите ирански репресии.
<P>
ЕС трябва да вземе предвид стремежите за демократична промяна на народа на Иран и неприемливото положение, пред което са изправени иранските жени. Знаем, че има дискриминация и дори политически и социални репресии, засягащи жените в тази страна, и трябва да отразим тези неприемливи факти, когато разглеждаме нашия подход към Иран.
<P>
Докато положението понастоящем се влошава, активистите в защита на правата на жените в страната продължават да бъдат начело в противопоставянето на настоящите репресии и лишаването от граждански свободи и права на човека. Правата на човека не бива да бъдат избираема точка от преговорите и се надявам, госпожо заместник-председател/върховен представител, че ЕС ще се противопостави на това насилие, без да ги компрометира.
<SPEAKER ID="518" NAME="Nikolaos Salavrakos" AFFILIATION="EFD">
(EL) Г-н председател, докладът на г-н Belder, така както ни беше представен, е точен, балансиран и обективен. Лично аз симпатизирам на народа на Иран, който е древна нация с древна култура и важни традиции. Иран е богата нация, производител на петрол, и има важно геополитическо положение в Близкия изток. Систематичното нарушаване на правата на човека, отбелязано в доклада и от всички оратори, не приляга на една такава нация с такива традиции. Преди всичко обаче е необходимо правителството на Ахмадинежад да разбере това и да вземе необходимите мерки. Упорството на страната да осъществява ядрена програма, която е неприемлива за международната общност, предизвика масово напрежение в областта и повдигна огромни въпроси. Освен това, тя не прави нищо за геополитическата стабилност в региона.
<P>
Не бива да забравяме или да пренебрегваме масовите въстания в Северна Африка и Близкия изток, и факта, че мюсюлманските общности се обръщат към политически ислям.
<SPEAKER ID="519" NAME="Franz Obermayr" AFFILIATION="NI">
(DE) Г-н председател, зелената революция и последните протести демонстрират съвсем ясно, че има голям потенциал за гражданско общество в Иран. То трябва да бъде подкрепено, защото това е единственият начин, по който може да се осъществи демократичен пробив.
<P>
За съжаление, санкциите често засягат именно това младо и активно гражданско общество. Например, провеждането на изпити по английски език като чужд език (изпити TOEFL) беше преустановено. Тези изпити, обаче, са предпоставка за обучение в повечето англо-американски университети. Жертвите на това преустановяване по този начин са студенти с международна ориентация.
<P>
Докладът безкритично предлага допълнителни санкции като ограничаване на износа на технологии за мобилни телефони и комуникационни мрежи, но именно тези бързи комуникации и информационни технологии са необходими, за да бъдат разпространявани плуралистични идеи. В крайна сметка третите страни Китай, Русия и Индия ще продължават да правят бизнес, да изнасят и да осигуряват суровини за себе си и които за съжаление няма да спазват тези санкции и ще продължат да се смеят.
<SPEAKER ID="520" NAME="Elena Băsescu" AFFILIATION="PPE">
(RO) Г-н председател, в момента Иран се присъединява към арабските страни, които търсят своя път към демокрация и положението в страната е описано подробно в доклада, изготвен от г-н Belder. Режимът в Техеран се противопоставя твърдо на промяната със своето потискане на демонстрациите и арестуването на лидерите на движението. Категорично осъждам тази позиция, която преобладава в иранското общество от доста години. Народът иска своето право на свободно изразяване и правителството е длъжно да се вслуша в неговите искания.
<P>
Освен това, иранските власти да превърнали нарушаването на правата на човека в навик. Тук бих искала да спомена Неда, "Ангела на Иран". Те подкрепят използването на смъртно наказание, убиването с камъни, екзекуциите на непълнолетни престъпници и всичко това, като пренебрегват своите международни задължения. Ядрените амбиции на Иран също застрашават населението. Работата в най-новата атомна електроцентрала трябваше да бъде спряна неотдавна поради риск от замърсяване.
<SPEAKER ID="521" NAME="Mitro Repo" AFFILIATION="S&amp;D">
(FI) Г-н председател, баронеса Аштън, този доклад е особено добре дошъл, тъй като Европейският съюз трябва да има ясна и последователна стратегия за страни като Иран. През един само 18месечен период, през 2008 г. и 2009 г., Парламентът зае позиция за достъп до правосъдие за 36 иранци във връзка с отделни нарушения на правата на човека. Това е повече отколкото в която и да е друга страна. Освен това всеки от тях заслужава да бъде споменат и припомнен поотделно тук дори сега.
<P>
Когато става въпрос за Иран, на правата на човека не бива да се придава второстепенно значение с търговските и тарифни преференции. Това е неправилно от морална гледна точка и е срамно за ЕС. Ето защо Европейският съюз и Парламентът трябва в бъдеще да следят отблизо развитието на положението с правата на човека в Иран.
<SPEAKER ID="522" NAME="Peter Šťastný" AFFILIATION="PPE">
(EN) Г-н председател, аз също искам да се присъединя към моите колеги в призива за подкрепа за иранската опозиция и осигуряване на по-добра защита на бежанците в лагера Ашраф. Тези бедни хора и техните семейства са постоянна цел на жестокия и зъл ирански режим. Към тежкото им положение се добавя и ежедневният тормоз и враждебното отношение на иракските сили, които би трябвало да ги защитават.
<P>
Госпожо върховен представител, да не забравяме тези подложени на тежки изпитания хора. Заедно е необходимо да осигурим ЕС да играе ключова роля в техния преход от преследвана опозиция към демократично правителство. В края на краищата в интерес на всички е да видят - и да се надяваме скоро - един стабилен и демократичен Иран, чиито граждани се радват на същата свобода и права, каквито имаме тук в ЕС.
<SPEAKER ID="523" NAME="Катрин Аштън" LANGUAGE="EN">
Г-н председател, считам, че това беше интересно разискване и искам да разгледам само два конкретни въпроса, които бяха повдигнати в известен смисъл извън разискването, преди да приключа с тази тема.
<P>
Г-жа Paulsen ме попита дали бихме могли да намерим място в тази - мисля, че думата беше "лъскава" - нова сграда, за да имаме хора, които да работят по въпроси на безпокойство за правата на човека. Мога ли само да кажа, че се радвам, че г-жа Hautala, председател на подкомисията по правата на човека, ми писа, за да уведоми, че е доволна от проекта за това, как планираме да работим по правата на човека в новата организация. Обаче аз само премествам хора в една сграда, за да ги извадя от осем сгради, в които в момента са пръснати из Брюксел, като съм убедена, че като правя това, им давам възможност да работят заедно и ще бъдем по-ефективни. Ще трябва да ги съберем, защото се опитвам междувременно и да спестя пари. Затова се надявам, когато видите какво правим, че думата "лъскава" ще бъде хубава дума, а не дума, която опасявам се предполага, че се опитвам да правя нещо, което всъщност не правя.
<P>
В отговор на г-жа Sinclaire: начинът, по който ми беше казано да реагирам по въпросите на правата на човека от Парламента, по решение на Парламента, беше да присъствам редовно в комисията по външни работи (AFET), в която подкомисиите - една от които е подкомисията по права на човека - ще бъдат канени и където ще могат да ми задават въпроси. Аз правя това и съм повече от доволна да се срещна с г-жа Hautala, както и правя, и да отговарям на нейни запитвания, както и да присъствам на парламентарните разисквания в Парламента. Повече от доволна съм да се опитвам и да правя повече; просто ви моля да разберете, че има граница на броя на часовете, с които разполагам през деня и броя на нещата, които мога да направя. Но това не е поради някакво неуважение към комисията или всъщност към вас лично; съвсем не. Надявам се, че ще бъдете в състояние да се свържете с моята служба по въпроси, които пораждат загриженост, и наистина да присъствате на заседанията, където мога да дойда и да говоря.
<P>
Много добре осъзнавам собственото ми минало в смисъл, че съм лидер на Парламент, а не съм избрана, но имах голямата привилегия да бъда избрана от Парламента и, разбира се, да бъда поканена за тази роля от 27 държавни глави и от председателя на Комисията. Що се отнася до това, аз съм много изпълнителна по отношение на задълженията си.
<P>
Във връзка със самото разискване и въпросите за правата на човека, които в известен смисъл доминираха в нашето разискване: опитвам се да видя какво още можем да направим. Няма да коментирам какво конкретно се прави в момента, защото искам да го представя, когато свършим работата, но разговаряме с активисти по правата на човека и организации, и разглеждаме с всичките 27 държави-членки какъв би бил един по-ефективен начин за подход към този въпрос и за оказване на възможно най-голям натиск.
<P>
Що се отнася до г-н Каруби и г-н Мусави, както казах, трудно е дори да се установи точно дали са в затвора или под домашен арест. Опитвам се да продължа да получавам такива пояснения. Разбира се, ние подкрепяме резолюцията от Женева за специален докладчик за Иран. Ние също повдигаме пряко тези въпроси; наистина е важно всички заедно да продължим напред по въпроса за правата на човека в Иран. Много уважаеми колеги поставиха въпроси за конкретни случаи и за ужасното досие на тази страна, и е необходимо да направим всичко, което можем, а аз считам, че можем да се справим по-добре, ако го правим заедно.
<P>
Накрая, по отношение на ядрения въпрос: прекарах четири и половина дни в преки разговори с иранските преговарящи и съм съвсем наясно за това, какво се опитвам да направя, което е да осигуря възможност за тази страна, за Иран, да покаже това, за което говори, да демонстрира, че се движи в направление за използване на атомна енергия за граждански цели, а не в направление към ядрени оръжия. Както им казах, това не е трудно: трябва да бъдат открити и прозрачни, да позволят на инспекторите да вършат работата, която се очаква от тях, и да работят за изграждане на доверието, което толкова често сме им обяснявали много подробно. Изборът е техен. Абсолютно съм наясно също така, че ролята на Съвета за сигурност и моята роля с E3+3 ще продължи да бъде да оказвам натиск и да се опитвам да постигна това. Това, което е наистина окуражаващо е, че въпреки че аз водя преговорите, правя това заедно с E3+3; а това показва много ясно на Иран, че сме напълно единни в нашия подход, и отдавам дължимото на всички онези, които работят с мен. Те трябва да покажат политическата воля да направят каквото е необходимо; а ако не го направят, казвам на уважаемите колеги, ще трябва да направим още, за да поддържаме натиска.
<SPEAKER ID="525" NAME="Bastiaan Belder" LANGUAGE="NL">
Г-н председател, госпожи и господа, позволете ми да започна като изкажа на всички ви искрените ми благодарности за вашия ценен принос към това разискване. Слушах много внимателно онова, което казахте. Вашият принос изяснява моето намерение с този доклад, а именно да изтъкна, че нашите основни права - нашите човешки права, които са фундаментални и съставляват основата на нашето съществуване - са също така и права на иранците. За мен това е едно и също. С други думи, вниманието, което обръщаме на основните права и на тяхното спазване, е от съществено значение. Убеден съм, че това спазване също така създава бъдещи перспективи за Иран, и особено за младежта на страната. Порази ме по време на разискването, че г-жа Lösing - която вече не присъства, за съжаление - попадна точно в целта по отношение на бъдещите перспективи. Това определено е нещо, което е близо до сърцето ми.
<P>
Ако само погледнем фактите, ще видим, че вече от години повече от 150 000 млади, високо образовани иранци са напуснали Ислямската република точно поради липса на перспективи за бъдещето. Те са направили това не само поради репресиите, но и поради потискащата социално-икономическа ситуация и атмосферата на липса на свобода. Равносметката е - и това ми беше казано от вътрешен човек, който е и икономист - че само това носи загуба от 40 милиарда годишно, без да се включва изтичането на мозъци. Чрез моя доклад исках да подчертая точно това, че вниманието, което обръщаме и подкрепата, която оказваме за повече свобода на действие и спазване на правата на човека, наистина осигуряват някакви бъдещи перспективи за Иран. Това е от полза и за региона по отношение на общата сигурност.
<P>
Накрая, баронеса Аштън, бях наистина любопитен, когато разбрах - не знаех това, но мои колеги повдигнаха въпроса - че преди две седмици в американския печат е разпространен доклад, че в действителност съществува списък на сериозни нарушения на правата на човека в Ислямска република Иран, и на отговорните за това, от горе до долу, чак до тъмничарите в затворите. Бих бил много благодарен, ако Вие последвате американския пример по отношение на подобен списък, тъй като тогава няма просто да се съсредоточаваме всички върху онези, които разпространяват ядрено оръжие и с това застрашават световната сигурност, а също и върху ужасната доминираща атмосфера в Иран. Същевременно, това изпраща сигнал на иранците, че ние гледаме цялата картина в Иран, не само ядрената заплаха, и че въпреки всичко вярваме, че Иран трябва да бъде нормално гражданско общество, в съответствие с високото равнище на цивилизация, от което традиционно се ползват в страната през цялата й история.
<P>
Накрая, не бива да мислите лошо за мен във връзка с факта, че за мен като протестант свободата на религията е изключително важна. Нека да поясня какво имам предвид по този въпрос: за сунитите - малцинството - за бахайците, за християните и евреите - това е ужасно смущаващ момент - моят доклад за съжаление е вече неактуален, признавам го направо. Казвам това, тъй като имаше вълна от репресии, която засегна сунитите, бахайците и християните, по-специално, през последните месеци и се извинявам на колегите, че моят доклад не е актуален в това отношение. За мен това е подтик да направя повече за Иран - аз работя въз основа на политика на отворени врати - и се надявам да бъда в редовна връзка с вас, за да помогна за постигането на Иран с бъдеще за цялото негово население.
<SPEAKER ID="526" NAME="Председател">
Разискването приключи.
<P>
Гласуването ще се проведе по обед в четвъртък, 10 март.
