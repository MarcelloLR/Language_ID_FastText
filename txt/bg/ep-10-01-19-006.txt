<CHAPTER ID="006">
Положението в Йемен (разискване)
<SPEAKER ID="092" NAME="Председател">
Заседанието е възобновено.
<P>
Следващата точка е изявлението на върховния представител на Съюза по въпросите на външните работи и политиката на сигурност и заместник-председател на Комисията относно положението в Йемен.
<SPEAKER ID="093" NAME="Катрин Аштън" LANGUAGE="EN">
Г-жо председател, знаем причината, поради която днес Йемен е включен в дневния ред. Проследихме пътя на бомбения атентатор от Детройт от САЩ през Европа, до Африка и Йемен. Така случаят още веднъж ни напомни, че собствената ни сигурност е застрашена, ако не помогнем на държави като Йемен, които се борят с множество предизвикателства едновременно.
<P>
Тероризмът е непосредственият акцент, но той е само едно от група взаимосвързани предизвикателства. В северната част на Йемен има нестабилност, подхранвана от въоръжения конфликт с бунтовниците Хути. Съществува конфликт във връзка с правата върху земята и водата и продължаващо дълго време напрежение спрямо южния регион, който след обединението през 1991 г. сякаш е маргинализиран. До този момент правителството успяваше като цяло да поддържа стабилността, но с намаляване на приходите от нефт, държавата се бори да запази контрола върху части от националната си територия.
<P>
Към това можем да добавим пиратството в Аденския залив, контрабандата, миграцията и трафика на хора от Африканския рог, а сега и зараждане на "джихадски" тероризъм. Йемен има значителен прираст на населението и нарастващ брой недоволно младо население. Постигането на широк вътрешнополитически консенсус в бъдеще продължава да е трудна задача.
<P>
Насред това едно нещо е ясно: никой от нас не може да си позволи наличието на зона, в която почти цари беззаконие, простираща се от Африканския рог до Афганистан. Ще трябва самите ние да заплатим цената за това.
<P>
През последните 18 месеца Европейският съюз подчертаваше, че случаят Йемен е приоритетен за стратегията на Съюза за борба с тероризма и за всеобхватния подход за държавно изграждане и развитие. През октомври Съветът прие подробни заключения относно Йемен. Сега се стремим да обединим всичките основни участници около стратегията. Ето защо инициативата на Обединеното кралство да се организира среща на високо равнище с и за Йемен следващата седмица е повече от навременна.
<P>
Основен акцент на срещата ще бъде сигурността. Сега се подготвя важен пакет от мерки за подпомагане на усилията на правителството: обучение и оборудване за правоприлагане, по-добра правна рамка и система за наказателно правораздаване, работа в посока на предотвратяване на радикализация и конфликти. Всичко това в допълнение към разпределените за последните две години по програмата за развитие на Комисията 11 млн. евро за обучение на полицията и за съдебната система по отношение на непълнолетните.
<P>
Установяването на Ал-Кайда в Йемен е симптом за наличието на по-дълбоки проблеми. Връзката между икономическите, политическите, социалните предизвикателства и предизвикателствата, свързани със сигурността, е от решаващо значение. Ето защо се нуждаем от широкообхватен подход. Повишаването на капацитета на държавата Йемен, за да може да посрещне нуждите на народа си на територията на цялата страна, също е от жизненоважно значение. Европейският съюз ще предложи да увеличи с една трета предвидените от него средства за развитие за периода 2011-2013 г. Хуманитарната помощ от Службата за хуманитарна помощ (ECHO) ще продължи и през 2010 г. Непрекъснато повдигаме пред правителството въпроса за достъпа до множеството разселени хора.
<P>
Никакъв размер помощ обаче не може да замени ангажимента и действията на самото правителство. Заявената от президента Салех готовност за национален диалог между засегнатите участници носи потенциал за постигане на нов национален консенсус, ако бъдат включени всички участници и бъдат взети предвид интересите им. Международната общност следва да окаже продължителна подкрепа за този диалог. Това е единственият устойчив път напред.
<P>
И не на последно място, основните участници в региона трябва да се присъединят към общите усилия за работа с Йемен, като главната роля сред тях е на Саудитска Арабия. Срещата в Лондон предоставя безценна възможност на саудитците, САЩ и други да вземат участие в задълбочен международен диалог относно и съвместно с Йемен. Очаквам с нетърпение нашите разисквания.
<SPEAKER ID="094" NAME="José Ignacio Salafranca Sánchez-Neyra" LANGUAGE="ES">
След разиграните вчера от талибаните опасни действия в Афганистан, където, нека не забравяме, имаме 100 000 войници, борещи се за свобода, и неуспешната терористична атака в Детройт тази Коледа, уважаема баронесо Аштън, считам, че е в реда на нещата да си зададем въпроса дали сега тероризмът е по-силен, отколкото в момента, в който беше посегнато на свободата чрез варварското срутване на кулите близнаци в Ню Йорк.
<P>
Току-що проведохме разискване за Иран, виждаме какво се случва в Афганистан, в Пакистан, в Близкия изток, в Сомалия и дори събитията в сърцето на нашия континент с нападенията в Мадрид и Лондон. Въпросът, който трябва да си зададем, тъй като всички ние трябва да се опитаме да си направим изводи от тези събития, е дали се справяме добре.
<P>
Вярно е, г-жо председател, че има нов фактор, а именно, че в момента имаме армии, които очевидно нямат врагове, и врагове, които нямат армии. И все пак, президентът Обама бързо предприе действия след неуспешното нападение в Детройт и генерал Петреъс направи третото си посещение в Йемен за много кратък период от време. Можем да видим, че Съединените щати мобилизираха огромен пакет от мерки за икономическа помощ и разработиха политика, която дава резултати.
<P>
Уважаема баронесо Аштън, преди малко говорихте за конкретни мерки, които Европейският съюз обмисля да приложи, както и за допълнителни средства освен тези 11 млн. евро. Размерът на изразходваните от Съединените щати средства се е увеличил от 67 млн. щатски долара през 2009 г. на 167 млн. щатски долара през 2010 г.
<P>
Поради тази причина бих искал да Ви задам следния въпрос, уважаема баронесо Аштън: не считате ли, че когато сме изправени пред тероризъм, понятия като външна политика, сигурност, отбрана, сътрудничество за развитие и помощ, търговия - бих добавил дори и култура или цивилизация - се сливат в едно и трябва да осъзнаем, че когато сме изправени пред опасности и заплахи, които засягат всички ни еднакво, отговорността също следва да бъде споделена от всички по равно?
<P>
Споменахте координация със Съединените щати. Бихте ли ни казали при какви условия се осъществява това толкова важно и толкова необходимо сътрудничество?
<SPEAKER ID="095" NAME="David-Maria Sassoli" LANGUAGE="IT">
Г-жо председател, г-жо върховен представител, госпожи и господа, нашата група е изключително обезпокоена от положението в Йемен, тъй като то носи заплаха в световен мащаб: неуспешният опит да бъде взривен американски пътнически самолет, отправените заплахи към чуждите посолства и зачестилите атаки на Ал-Кайда, последната от които в Афганистан, трябва да се разглеждат изключително сериозно.
<P>
За съжаление, вътрешната обстановка в Йемен не помага, а следва да имаме предвид и факта, че това е една от най-бедните държави в света със сериозен недостиг на вода, високо равнище на безработица и икономика, която е силно зависима от приходи от нефт и газ, които по предварителни оценки ще бъдат изчерпани в рамките на следващите 10 години.
<P>
Ето защо считам, че е от жизненоважно значение да се предприемат действия от страна на Европейския съюз под формата на тясно сътрудничество между Европейската комисия във връзка с хуманитарната помощ и развитието и върховния представител за външна политика по отношение на общата сигурност, сътрудничеството с полицията и граничния контрол.
<P>
Трябва да спомена също така загрижеността ни относно ограничителните мерки за представителите на политическата опозиция в държавата, журналистите и защитниците на правата на човека, за които хуманитарните организации, действащи на територията на страната, отдавна говорят. Поради това, баронесо Аштън, считам за приоритет гарантирането на достъп на хуманитарните организации до територията на Йемен и осъществяването на дейността им в условия на пълна сигурност.
<P>
Надявам се също така Европейският съюз да положи усилия, за да гарантира, че Йемен спазва ангажиментите, поети на международната конференция на донорите през 2006 г., и по-конкретно тези за ускоряване процеса на политически и икономически реформи, да осигури повече демокрация и повишаване на жизнения стандарт на населението.
<P>
След атаката от 11 септември осъзнахме, че превръщането на застрашените зони в сигурни зависи от това, какво сме готови да заложим за подобряване условията на живот. Баронесо Аштън, демокрацията започва оттук, от възможността да се премахнат разликите между богатите и най-бедните държави.
<SPEAKER ID="096" NAME="Holger Krahmer" LANGUAGE="DE">
Г-жо председател, струва ми се показателно за Европейския съюз като цяло, но по-конкретно и за Парламента, че се налага да провеждаме механични разисквания за държави, в които положенията по никакъв начин не са се променили. За съжаление, много често събития, случили се за кратко време, ни предизвикват да изливаме реки от политически искания тук в Парламента, които понякога намирам за подозрителни. Считам, че не се създава добро впечатление за нас, ако неуспешен опит да бъде взривен самолет води само до провеждане на общо разискване относно Йемен. Следва да осъзнаем, че ще е подходящо да обмислим стратегия за това, как да се справим с положението.
<P>
Считам също така, че е необходимо да се изготви точен анализ на обстановката в Йемен, особено по отношение на факта, че това е "провалена" държава, в която правителството е изгубило контрол върху големи части от страната. Следва да анализираме за себе си какви рискове носи това за Европа. Очевидно те са свързани с това, че там се обучават терористи, а също с крайбрежието на Йемен, където е явно, че се извършва пиратска дейност. Ние, а може би и баронеса Аштън, трябва да помислим за това, какво бихме могли да направим, за да предотвратим тези рискове. Според мен основният въпрос би могъл да е: как да подкрепим правителството на Йемен, за да възвърне контрола си в страната и по този начин да ограничим рисковете. Всички останали разисквания относно изграждането на държавата в дългосрочна перспектива също трябва да бъдат проведени, разбира се, но на този етап наистина не смятам, че има смисъл да поставяме за разглеждане тук в Парламента редица искания във всички области на политиката - от свободата на медиите до правата на жените - или че ще бъдем приети насериозно, ако го направим. Това не би ни помогнало да постигнем целта си в Йемен, така че вместо това следва да се съсредоточим върху въпроса каква осезаема помощ можем да предоставим при сегашното положение, за да решим неотложен проблем.
<SPEAKER ID="097" NAME="Franziska Katharina Brantner" LANGUAGE="EN">
Ще допълня казаното от предишния оратор. Йемен със сигурност не е нова криза: тя се задълбочава от десетилетия, а влошаващата се политическа обстановка е ясно посочена и в средносрочния преглед на Комисията.
<P>
Считам, че наистина трябва да се съсредоточим върху политическия контекст: отдавна съществуващият конфликт между правителството и бунтовниците Хути в Северен Йемен, безредиците в южната част на страната, които вече споменахте, както и това, че конфликтът в северната част на страната сега се разпростира в региона и засяга Саудитска Арабия и Иран.
<P>
Така че въпросът е какво точно да направим? Преди малко чух призиви да се използва инструментът за стабилност за създаване на мисия по линията на общата политика за сигурност и отбрана (ОПСО), за да се осигурят средства за обучение на повече хора, но считам този подход за незадоволителен или най-малкото това не е реакция при криза, освен ако не приемем понятието за постоянна криза.
<P>
Мисля, че следва да настояваме за по-голяма ангажираност от страна на Съвета за сътрудничество в Залива в Йемен, а не само на Саудитска Арабия. Необходимо е тази организация да обедини различните партии в Йемен, правителството, опозицията, сепаратистите от южната част на страната, бунтовниците Хути и регионалните участници в нещо като мирен процес и мисля, че това трябва да бъде подкрепено и финансирано например чрез инструмента за стабилност, тъй като според мен това следва да е предназначението му.
<P>
Не мисля, че още една мисия ОПСО и още един етап на обучение по инструмента за стабилност биха ни помогнали, ако не се осъществи политически процес. Наистина настоятелно ви призовавам да използвате инструмента за стабилност по-скоро като политически инструмент за ранно предупреждение, за да се пристъпи към политически процес, който да бъде подкрепен и финансиран. Според мен това е нещо, което би си заслужавало да се направи.
<P>
Бих искал да добавя още нещо: беше споменато равенството между половете и вие повдигнахте този въпрос, и аз наистина мисля, че следва да инвестираме значителни средства в това. Прирастът на населението е един от основните проблеми в тези държави и, както всички знаем, няма да решим този въпрос, ако няма семейно планиране, а това означава, че трябва да гарантираме правата на жените.
<P>
Зная, че не бихте настоявали за повече права на жените, но според мен, ако сега обмисляме какво да направим, за да помогнем на обществото в Йемен, равенството между половете и особено семейното планиране са от решаващо значение.
<SPEAKER ID="098" NAME="Adam Bielan" LANGUAGE="PL">
Г-жо председател, напоследък целят свят е насочил поглед към Йемен, след като активисти на Ал-Кайда в страната поеха отговорността за неуспешния, за щастие, опит да бъде взривен американски пътнически самолет на Коледа. Ние обаче отдавна сме наясно, че влошаващото се състояние на сигурността в страната позволява на терористични групи да намерят убежище, в което могат да планират и организират други операции. Тероризмът в региона се е разпространявал дълги години преди 11 септември - дата, която всички помним. Трябва само да си припомним нападението на Ал-Кайда над американския военен кораб USS Cole на 12 октомври 2000 г.
<P>
Йемен е изключително важна държава особено предвид географското й разположение. Не трябва да забравяме, че 3,5 милиона барела суров петрол, което представлява 4% от световното производство, се превозват всеки ден през 26,6-километровия пролив Баб ел Мандеб между Йемен и Джибути. В същото време това е държава с много сложна вътрешна обстановка. Освен Ал-Кайда, която процъфтява там, има също и сериозен шиитски бунт в провинция Саада в северната част на страната и вълна от насилие от сепаратистки движения на юг. Ако към това добавим и отрицателните ефекти от световната криза за храните отпреди две години, настоящата финансова криза, изчерпващите се запаси на страната от суров петрол, на който се дължат три четвърти от приходите й, и на последно място, все по-сериозния недостиг на вода, ще получим картина с една паднала на колене държава, идеалната цел за Ал-Кайда, която предвид проблемите си в Афганистан, си търси нова база.
<P>
Поради това освен военните действия, които под една или друга форма изглежда са неизбежни с оглед на пасивността и безпомощността на местните органи, международната общност, включително Европейският съюз - и тук се обръщам към г-жа Аштън - трябва преди всичко да бъдат много активни в процеса на възстановяване на институциите на държавата.
<SPEAKER ID="099" NAME="Sabine Lösing" LANGUAGE="DE">
Г-жо председател, медиите вече мобилизират населението като трети фронт във войната с терора. На този етап във времето обаче стратегическите възможности за САЩ и държавите-членки на Европейския съюз в Йемен и в региона на Африканския рог все още не са наистина открити. Всъщност управляващият елит от обкръжението на президента Салех брутално дискриминира и подтиска шиитското население в северната част на страната и води война със сепаратисткото движение на юг в областта на бившата Народна демократична република Йемен, която причинява тежки страдания за населението там. Не може да се говори за истинска доказуема връзка между шиитското население и Ал-Кайда и поради това тази идея просто служи на корумпираното и de facto автократично правителство като димна завеса, зад която то да получава масивна военна подкрепа.
<P>
Подпомагането на това правителство за изграждане на сили за сигурност трябва да бъде избегнато - това само би наляло още масло в огъня. Всяка предоставена помощ трябва да е от полза за всички региони, независимо от религиозната, етническата или политическата ориентация на населението в тях. Необходимо е да се инициира и насърчава помирителен процес, в който да участват Обединените нации и всички местни фактори, включително и съседните държави като Иран. Не трябва едностранно да подпомагаме правителството срещу бунтовниците. Операция "Аталанта" не следва да продължава или да се разширява особено на територията на Йемен, защото това единствено би задоволило геостратегическите интереси на индустриализираните западни нации.
<P>
Следва да съсредоточим всичките си усилия, за да гарантираме, че Европейският съюз няма да приеме погрешната стратегия на САЩ, водеща до ескалация в Йемен.
<SPEAKER ID="100" NAME="Fiorello Provera" LANGUAGE="IT">
Г-жо председател, госпожи и господа, Йемен е по-скоро държава, в която липсва стабилност, а не нова граница на тероризма според нечии определения.
<P>
Липсата на контрол на централното държавно управление върху територията на страната и пропускателния режим на границите създават условия за увеличаване на незаконния трафик, безпрепятствената миграция, пиратството и терористичните дейности. Военнният натиск обаче не трябва да бъде единственият отговор на всички нови предизвикателства, свързани с Ал Кайда, в Йемен. Необходимо е също да се помогне на местните органи да придобият по-голям контрол върху териториите. Повтарям: местните органи, а не само правителството.
<P>
Стабилността в Йемен обаче следва да бъде постигната, като се вземат предвид националните и регионални проблеми със собствеността, без да се налагат външни или предварително подготвени решения, които често не са съобразени със ситуацията на място и са обречени на провал. Това ще спомогне за по-тясното ангажиране на Съвета за сътрудничество в Залива, чието финансово участие в местни проекти ще бъде от решаващо значение. Европейският съюз трябва да работи съвместно с партньорите си - Йемен, Г8 и страните от Залива, като финансовата помощ и помощта за развитие трябва да бъдат подкрепени от правителството на Йемен.
<P>
В заключение, провежданите политики, макар и отлични, са дългосрочни и следва да бъдат съпроводени от незабавна сериозна подкрепа в областта на сигурността и контрола върху териториите, без които рискуваме държавното управление в Йемен да се провали и тероризмът в областта сериозно да се увеличи.
<SPEAKER ID="101" NAME="Andreas Mölzer" AFFILIATION="NI">
(DE) Г-жо председател, добре известно е, че в момента Йемен е гнездо на ислямски екстремисти. Това е засегната от бедността държава с неефективна сигурност и голям брой оръжия на единица площ, разтърсвана от конфликти и страдаща от остър недостиг на вода - държава, в която изглежда правителството няма пълен контрол дори върху столицата.
<P>
И така Йемен попадна в центъра на борбата срещу тероризма и следователно е поредната държава, в която наличието на радикални ислямисти е злощастна последица от провала на провеждана в миналото американска политика. Това, както и разузнавателните полети на ЦРУ, тайните затвори и катастрофалните последици от проведените до момента американски военни операции в Близкия изток, не трябва да се забравя по време на разискването.
<P>
По мое мнение, е наивно да се приравнява тероризмът с бедността, точно както би било безотговорно да ни бъде диктувана политиката на САЩ и искрено да вярваме, че проблемите в Йемен могат да бъдат решени само чрез увеличаване на военната помощ. Президентът-диктатор с удоволствие прибира милионите военна помощ от Запада, но в миналото винаги е прибягвал към ислямистите, за да накара противниците на режима да замълчат завинаги.
<P>
Не може, разбира се, просто да стоим безучастно и да гледаме как тази държава се превръща от убежище на джихадски активисти, каквото беше до момента, в тяхна база за операции и обучение. Без съмнение е необходимо да обсъдим как да подобрим помощта за развитие, дори само за да се справим с част от наетите джихадски активисти.
<P>
И накрая, Европейският съюз не трябва да си позволява да бъде въвлечен в ролята на американският ковчежник. Вместо това Съюзът трябва да влезе в ролята на безпристрастен посредник, за да постигне диалог и да положи основите за намирането на дългосрочно политическо решение.
<SPEAKER ID="102" NAME="Laima Liucija Andrikien" AFFILIATION="PPE">
(EN) Г-жо председател, бих желала да направя кратък коментар и да задам два въпроса на баронеса Аштън. Изглежда в момента Европейският съюз е изправен пред дилема. От една страна, трябва да подкрепим по-решителни действия срещу терористи, които представляват пряка опасност за сигурността на европейските граждани. Различните ислямистки екстремистки групи са по-дейни от всякога, а Ал-Кайда гледа на Йемен като една от най-важните зони, в които да планира атаките си, насочени към цели в Запада, както и за обучение на милиция и потенциални терористи-самоубийци.
<P>
Неуспешната операция срещу самолета на "Нортуест еърлайнс" (Northwest Airlines) е последният пример за заплахата, пред която сме изправени. От друга страна, следва да се знае, че органите в Йемен неведнъж са били обвинявани от различни организации за защита на правата на човека в мъчения, нечовешко отношение и извънсъдебни екзекуции. Съмнителни арести на граждани и обиски на домове са широкоразпространени, а необходимостта за борба с тероризма често се цитира като основно оправдание за подобни незаконни действия.
<P>
В това отношение, баронесо Аштън, позовавайки се на заключенията на Съвета относно Йемен, бихте ли ни казали какъв вид подкрепа може да предложи Европейският съюз на Йемен във връзка с борбата срещу тероризма? Освен това Европейският съюз счита, че кризата в района няма военно решение. В същото време Вашингтон подписа споразумение с йеменските органи за по-тясно военно сътрудничество. Ето защо ще се радвам да чуя становището Ви и позицията на Европейския съюз относно решението на американците да вземат по-дейно участие в борбата с тероризма в Йемен, особено чрез подписване на споразумение за военно разузнаване и обучение.
<SPEAKER ID="103" NAME="Richard Howitt" AFFILIATION="S&amp;D">
(EN) Г-жо председател, приветствам днешното разискване, което се провежда преди заседанието на Съвета по въпросите на външните работи през следващата седмица и свиканата от Гордън Браун конференция в Лондон.
<P>
Вниманието ни може и да е привлечено от опита да бъде взривен пътнически самолет, но днес бих искал да призова за международно внимание, за да насочим усилията си към освобождаването на британския инженер Anthony S. и на още петима европейски заложници, работещи в местна болница в Йемен и отвлечени през миналия юни.
<P>
Необходимо е за в бъдеще при работата си във връзка с Йемен да отчитаме не само външните, но и вътрешните потребности. За да се справим с равнището на недохранване, което е над това в някои държави от Подсахарска Африка, като например Нигер, и с нарушаването на правата на човека, както г-жа Andrikienтоку-що спомена, в държава, която е на единадесето място по екзекуции в света, включително на деца. Така че като международна общност не трябва да чакаме терористите да се настанят в страната, преди да се заемем с разрешаването на проблемите, свързани с капацитета, управлението и развитието в неукрепналите държави по целия свят.
<P>
Приветствам направеното днес от върховния представител съобщение относно предоставянето на помощ и бих искал тя да гарантира, че на срещите следващата седмица ще се разглежда действителният размер на средствата, които ще бъдат заделени за помощ за Йемен от всички участници, във време, когато обединеният призив на ООН за страната донесе по-малко от един процент от необходимите средства. Както спомена г-жа Brantner, целта на срещите е прекратяване на огъня и вероятно мирна конференция относно последните боеве с бунтовниците Хути в северната част и осигуряване на хуманитарен достъп до региона. Да се гарантира, че приходите на държавата от петрол ще бъдат инвестирани за икономическото и социалното развитие на населението на страната и че Европа ще сътрудничи за намирането на трайно решение на въпроса за затворниците в Йемен - най-големият контингент, останал в залива Гуантанамо.
<P>
Надявам се върховният представител наистина да проучи възможностите за съвместен проект между Европейския съюз и Съвета за сътрудничество в Залива в областта на Общата политика на сигурност и отбрана (CSDP) за обучение на сектора на сигурността в Йемен, в който нашите усилия са от решаващо значение за толкова много държави.
<P>
В заключение, последователите на Бин Ладен може и да идват от селото Al-Rubat в Йемен, но липсата на международна ангажираност е причината да се допусне такъв голям процент от младите хора в държавата да бъдат радикализирани в негово име. Сега трябва да бъде поет именно международен ангажимент.
<SPEAKER ID="104" NAME="Charles Goerens" AFFILIATION="ALDE">
(FR) Г-жо председател, госпожи и господа, опитът за нападение е достатъчен, за да изчезне всяко чувство за тривиалност от утвърждаването на правото да гарантираме сигурността на своите граждани. Освен това защитата на обществата ни ни задължава постоянно да търсим баланс между сигурността и свободата.
<P>
Правото на защита, по-конкретно от терористична атака, се определя в член 188R от Договора от Лисабон и по-точно в член 4, който дава правомощия на Европейския съюз и на неговите държави-членки да предприемат ефективни действия. В същия параграф става ясно, че Европейският съвет трябва редовно да изготвя оценка на заплахите, пред които е изправен Европейският съюз. Бих искал г-жа Аштън да поясни дали и до каква степен Европейският съюз и неговите държавите-членки са действали в съответствие с тази клауза?
<P>
От нейна гледна точка може ли въз основа на сътрудничеството в рамките на Европейския съюз да се твърди, че неуспехите на американските разузнавателни служби, които излязоха на светло при случая с направения неотдавна опит да бъде взривен полет 253 от Амстердам за Детройт, не биха могли да се случат в Европейския съюз?
<P>
Един въпрос е изключително важен за това разискване, а именно, дали името на заподозрения терорист е било познато на европейските разузнавателни служби, на всички европейски разузнавателни служби? И ако не, какви заключения може да направи върховният представител? Счита ли, че в момента нивото на координация и обмен на информация между разузнавателните служби е достатъчно добро, за да не бъдат допуснати подобни пропуски в Европейския съюз?
<P>
Дали върховният представител счита, че капацитетът на разузнавателните служби на държавите-членки е достатъчен, за да си сътрудничат в духа на солидарност, посочен в член 188R?
<P>
Действително гражданите имат правото да изискват безупречно наблюдение на терористичната заплаха. Трудно биха разбрали как, от една страна, Европейският съюз продължава да праща все повече и повече лични данни от типа SWIFT към САЩ и как, от друга страна, същият Европейски съюз допуска недостатъци в областта на превенцията и разузнаването.
<SPEAKER ID="105" NAME="Geoffrey Van Orden" AFFILIATION="ECR">
(EN) Г-жо председател, за съжаление Йемен отдавна е развил характеристиките на инкубатор на терористи, но през годините не се обръщаше достатъчно внимание на това. Конфликтите, беззаконието и корупцията са пуснали дълбоки корени.
<P>
Добре е да си припомним, между другото, че причината, поради която британските военни части се намесиха в Йемен в началото на 19-и век, беше да се прекрати пиратството в Аденския залив и те имаха голям успех в продължение на повече от век. В последните години, разбира се, Йемен се разви като инкубатор за терористи, в който се извършваха терористични действия, и изнасяше тероризъм в други страни. Терористичните групи умело използват възможностите, които "неуспелите" държави предоставят. Трябва да помогнем да се противодейства на това.
<P>
В момента Обединеното кралство предоставя помощ по несъразмерен начин. Надявам се, че конференцията в Лондон ще насърчи и други държави да направят повече, включително Европейския съюз, както и, ще се съглася, други държави от региона.
<P>
Не можем, разбира се, да се надяваме да унищожим тероризма на всяко място, на което се заражда, а това означава, че сигурността на собствените ни държави трябва да се подобри и да въведем по-ефективен контрол на собствените си граници. Съмнявам се, че ЕС има добра мотивация по този въпрос и следователно всяка една от нашите държави трябва да направи необходимите вътрешни промени.
<SPEAKER ID="106" NAME="Charalampos Angourakis" AFFILIATION="GUE/NGL">
(EL) Г-жо председател, народът на Йемен е жертва на империалистичен конфликт и намеса. Считам, че империалистичните сили разпалват етнически, расистки и религиозни вътрешни борби в тази държава. В продължение на години те често прибягваха до военни сили. Те подкопават мирното изглаждане на различията, за да могат да контролират енергийните резерви и каналите за пренос на енергия в областта.
<P>
Тенденциите в тази държава винаги са били резултат от империалистичния избор на политиката на НАТО и политиката на подкрепа на крайно реакционен и насочен срещу обикновените хора режим в тази страна. Огромното увеличение на финансовата и военна помощ от САЩ под предлога за борба с Ал Кайда, наред с класифицирането на Йемен като държава, укриваща терористи, бомбардирането на някои области в страната от саудитски сили с помощта на САЩ и присъствието на чуждестранни военни части могат да доведат до ескалация на откритата военна империалистична намеса. Това е ясно от новата вълна от истерия, последвала опита за терористична атака на самолет на "Делта" (Delta). Считам, че народите ще отговорят на проблема, като засилят борбата срещу репресивните мерки и империалистичното вмешателство срещу тях.
<SPEAKER ID="107" NAME="Andrew Henry William Brons" AFFILIATION="NI">
(EN) Г-жо председател, както би казала героинята лейди Бракнъл, да допуснеш една огромна грешка в мюсюлманския свят е лош късмет, но да допуснеш две звучи като лекомислие.
<P>
Да допуснеш три или повече е показател за глупост, лудост или нанасяне на умишлена вреда. Сега наричат Йемен новия Афганистан. Там вече се разполагат американски военни части в ролята на съветници. Колко време ще мине преди те и техните съюзници, включително Великобритания, да разположат военни части за борба с Ал Кайда?
<P>
Какво би трябвало да прави Западът в действителност, за да предотврати заплахата? Преди всичко следва да спре войните в мюсюлманските държави, в които се убиват западни войскови части, цивилни граждани и се радикализират млади мюсюлмани както в родните им държави, така и в чужбина. Следва да върне войските у дома, за да работят за сигурността на собствените си държави и да защитават собственото си население и инфраструктури.
<P>
Следва да приеме наистина неутрална политика спрямо Близкия изток и да се откаже от партизанската политика на САЩ, както и да спре имиграцията от мюсюлманските държави и да насърчи радикалните мюсюлмани на запад да разберат, че биха могли да бъдат много по-щастливи, ако живеят сред хора, изповядващи собствената им религия.
<SPEAKER ID="108" NAME="Angelika Niebler" AFFILIATION="PPE">
(DE) Г-жо председател, баронесо Аштън, госпожи и господа, през последните месеци условията за хората, както и цялостното политическо и икономическо положение в Йемен рязко се влошиха. Ето защо ние европейците трябва да направим всичко по силите си, за да стабилизираме страната най-накрая.
<P>
Г-жо върховен представител, обръщам се към Вас с искане да предотвратете превръщането на Йемен във втори Афганистан. Трябва да направим всичко, което е в правомощията ни, за да се борим срещу международния тероризъм. Ще можем обаче да постигнем това единствено ако подкрепим мирния процес в Йемен. Трябва да постигнем мир в региона и да подкрепим опитите на правителството да постигне мир. Необходимо е също отново да се припомни на йеменското правителство, че то трябва да гарантира, че в Йемен няма дискриминация - само тогава може да се постигне мир. Мирът изисква наличие на демократични структури, които да защитават правата на малцинствата. Това е нашият европейски път и той може да се различава от останалите. Искам от Вас в новото Ви амплоа да не пестите усилия и да извървите този европейски път с нас.
<P>
Без политическа стабилност Йемен няма шанс. При наличието на такава местната икономика може да се възстанови, след това може да се изгради икономика и ще има перспективи за бъдещето на хората. Искам да работите усърдно за това, както и да използвате влиянието си, за да гарантирате, че спомагателните войски там ще могат да осигуряват хуманитарна помощ. В Йемен има над 130 000 бежанци от Сомалия. Положението на място е ужасяващо. Залагам всичките си надежди на Вас, баронесо Аштън, и очаквам да използвате влиянието си тук. Моля Ви също така да се застъпите за шестимата заложници, за европейските граждани - един британец и петима германци - държани като заложници в Йемен. Вероятно ще можете да помогнете и за освобождаването им. Благодаря много.
<SPEAKER ID="109" NAME="Zigmantas Balčytis" AFFILIATION="S&amp;D">
(LT) Съгласен съм с Комисията и с колегите си, които казаха, че обстановката в Йемен е напрегната. Страната е изтощена и разорена от безкрайните партизански войни и сепаратистки боеве, а хората са крайно бедни. Подобна икономическа и политическа нестабилност вече събуди безпокойство в съседните държави от Арабския полуостров и застрашава не само регионалната, но и световната сигурност. Новините за наблюдаваната напоследък интензивност на дейностите на терористичните групи са обезпокоителни. Нека си припомним и неуспешния опит да бъде взривен пътнически самолет на път за САЩ, както и заплахите срещу посолствата в Йемен. САЩ вече обяви, че ще обърне специално внимание на положението в страната. Поради това считам, че същевременно с прилагането на общата външна политика Европейският парламент, Европейската комисия и други институции, по-конкретно след влизането в сила на Договора от Лисабон, са длъжни да предприемат съвместни и координирани действия заедно с международната общност.
<SPEAKER ID="110" NAME="Ivo Vajgl" AFFILIATION="ALDE">
(SL) Ще говоря на словенски затова ви моля да слушате превода. Йемен е държава изтерзана от религиозни и племенни конфликти и от грешките на провеждана в миналото колониална и американска политика. Както някои от колегите вече споменаха, тук става въпрос, първо, за Близкия изток - нестабилен и осеян с нерешени проблеми регион - и второ, разбира се, за източника на всички конфликти - израело-палестинския конфликт.
<P>
Йемен символизира всички тези проблеми и не следва да се заблуждаваме, че имаме работа с местен проблем. Страната се бори с гражданска война, бази на Ал Кайда, слабо държавно управление и разузнавателни служби, неефективни сили за сигурност и въоръжени сили. Какво можем да очакваме от конференцията в Лондон?
<P>
Г-жо върховен представител, според мен най-трудно от всичко ще бъде да се формулира цялостен подход, който да определи какво точно е необходимо да се направи. Само това ще помогне за решаване на проблемите в Йемен. Нуждаем се от икономически подход и подход на развитие и трябва да предложим на Йемен помощ, която да допринесе за изграждането на държавен и административен капацитет в страната.
<P>
Аз обаче съм на мнение, че вторият доклад, който бих искал да ни представите, г-жо Аштън, не предполага да се заблуждаваме, като мислим - нека не се заблуждаваме - че това е просто друг въпрос или друг проблем, който може да се реши с военни средства. Опасявам се, че има много признаци, особено в световните медии, сочещи, че се готвим за нова фронтова линия, за нов въоръжен конфликт. Това би било най-лошото, което може да се случи в Йемен и което вероятно ще влоши дори повече отношенията в целия регион. Извлякохме достатъчно поуки от военните авантюри, на които станахме свидетели от Близкия изток до Афганистан и на някои други места.
<SPEAKER ID="111" NAME="Struan Stevenson" AFFILIATION="ECR">
(EN) Г-жо председател, по-рано разисквахме влошаващото се състояние на правата на човека и бруталния фашистки режим в Ирак. В това разискване чухме как моллите са пренесли тероризма в Палестина и Ливан и как сега пренасочват жестокия си терор към Йемен.
<P>
В края на октомври длъжностни лица от Йемен съобщиха, че са заловили плавателен съд, натоварен с оръжие от Иран. Арестуваха петима ирански инструктори. Оръжията и инструкторите е трябвало да стигнат до бунтовниците хути.
<P>
Иран е специалист в задочното водене на войни; така постъпи в Палестина и Ливан. Сега иска да предизвика задочно регионален конфликт с управляваната от сунити Саудитска Арабия. Бих искал да кажа на баронеса Аштън, че ако тя действа решително спрямо Иран, ще изреже голяма част от злокачествения тумор, заплашващ Близкия изток.
<SPEAKER ID="112" NAME="Cristiana Muscardini" AFFILIATION="PPE">
(IT) Г-жо председател, г-жо върховен представител, госпожи и господа, сериозната политическа, икономическа и социална криза в Йемен е свързана с оперативното присъствие на Ал Кайда на територията на страната и с идеологията на джихада, която го мотивира.
<P>
Йемен е една от най-бедните държави в света и управлението на вътрешни конфликти изобилства от множество трудности поради религиозния характер на конфликта между шиитските и сунитските малцинства. Както се подчертава в предложението за резолюция, помощта, сътрудничеството и подкрепата за изпълнението на програмата за социална помощ са от жизненоважно значение. Следва обаче да поставим акцент и върху рисковете, които Запада поема, ако проблемите със сигурността не се решават категорично и решително.
<P>
Причините, които подтикват терористите да получават военна подготовка и да се обучават в актове на мъченичество, се дължат на идеологията на джихада, която се разпространява все по-широко и се развива все по-благоприятно и на африканския континент, отчасти поради безразличието и лекомислието, с което се е отнесла или по-скоро не се е отнесла международната общност към Ал Кайда и бойните й звена в Сомалия и Судан, както и в Йемен.
<P>
Не следва да забравяме причинноследствената връзка между терористичното присъствие в Йемен и редицата действия, проведени с цел дестабилизиране на Сомалия, която е пионка, контролирана от силите на Ал Кайда в Йемен. Последните от своя страна са зависими не толкова от уахабитите от Саудитска Арабия, колкото от иранските аятолахи, от които получават оръжията и парите. Помощта за Йемен не може да бъде разглеждана отделно от въпросите, свързани със сигурността.
<SPEAKER ID="113" NAME="Arnaud Danjean" AFFILIATION="PPE">
(FR) Г-жо председател, г-жо Аштън, бяхте права, когато подчертахте, че по отношение на сигурността в Йемен е важно да се прекратят съществуващите в страната вътрешни конфликти. Не трябва да бъркаме причините с последствията и без да подценяваме терористичния риск - основната причина за нестабилността в Йемен не е тероризмът. Тероризмът се развива, защото има нестабилност, дължаща се на вътрешни конфликти. От тази гледна точка приоритетът на Европейския съюз следва да бъде да насърчава и подкрепя усилията, които се полагат в момента за започване на международен диалог в Йемен с президента Салех.
<P>
На регионално равнище съществуват, както току-що ни беше напомнено, връзки със сомалийската криза и кризата в Африканския рог. Има огромни миграционни потоци, но също и трафик на оръжие и движение на джихадски бойци между Йемен и Сомалия. Във връзка с това бих искал да разбера каква е позицията на Европейския съюз по отношение на укрепването на възможностите на военноморското разузнаване, които засягат и Йемен.
<SPEAKER ID="114" NAME="Filip Kaczmarek" AFFILIATION="PPE">
(PL) Г-жо председател, Йемен е най-бедната държава в арабския свят. Бях в Йемен неотдавна и видях това с очите си. Няма съмнение, че бедността е източникът, или поне факторът, който влошава някои от многото проблеми, пред които е изправена страната.
<P>
За съжаление, в един глобален сват проблемите на Йемен стават и наши проблеми. Вътрешните конфликти, посочени в проекторезолюцията и по време на това разискване, следва да бъдат разрешени чрез политически средства, а страните в конфликтите следва да зачитат правата на човека и международните хуманитарни закони. Европейският съюз следва да положи усилия, за да предотврати ескалацията на настоящата криза. Ако е ефективна и ако се използва разумно, помощта за развитие, която даваме, може да допринесе за политическо, икономическо и социално стабилизиране.
<P>
Въпреки това не сме далеч от катастрофа. Беше споменат дефицитът на вода, както и изчерпващите се резерви от суров петрол, но съществува също така проблемът със злоупотребата от страна на 90% от йеменските граждани с кат - халюциногенен наркотик, който измества другите култури. Йемен например изнасяше кафе, а сега не може, защото вместо това се отглежда този наркотик.
<P>
Правителството на Йемен и международната общност не трябва просто да предприемат временни мерки, тъй като са изправени пред структурни проблеми и дори да можем да спрем Ал Кайда в Йемен, проблемите ще се появят отново, ако не отстраним причините.
<SPEAKER ID="115" NAME="Marietta Giannakou" AFFILIATION="PPE">
(EL) Г-жо председател, както вече чухме и както всички осъзнаваме, положението в Йемен е драстично от социална и икономическа гледна точка и от гледна точка на социалното сближаване. Страната няма вода, резервите от нефт са на изчерпване и жителите отглеждат наркотични култури.
<P>
Положението е точно като в Афганистан преди 26 години, когато в този Парламент - имам предвид стария Европейски парламент - по време на разискването на доклада относно наркотичните вещества направихме прогноза за бъдещето на Афганистан. Ако сега няма намеса към развитие и ако не се позволи присъствието на ООН на всички равнища, Йемен със сигурност ще се окаже в същото положение, в което се намира Афганистан днес - с нерешени проблеми.
<P>
Няма много начини за борба с тероризма, а подходът на Запада, със сигурност не е един от тях. Единственият начин да помогнем на страната да не се превърне в аванпост на Ал Кайда е да се постигне споразумение с всички арабски държави, не само със Саудитска Арабия и, разбира се, да положим усилия, за да помогнем на нацията да се отдалечи от племенната философия и гражданските конфликти и да се стреми към демократични права.
<SPEAKER ID="116" NAME="Cristian Dan Preda" AFFILIATION="PPE">
(RO) Неуспешната бомбена атака на борда на пътнически самолет по време на полета Амстердам-Детройт на 25 декември всъщност послужи само за разкриването на един важен факт. Тя съсредоточи вниманието на международната общественост върху сериозността на положението в Йемен, тъй като, както е добре известно, в страната има не един, а три конфликта. Освен битката, включваща сепаратисткото движение на юг, конфликтът в провинция Saada на север се разпалва от офанзивата, започнала преди около шест месеца от правителствени сили срещу шиитските бунтовници и бунтовниците хути, и въздушните нападения, извършени срещу бази на Ал-Кайда.
<P>
Хуманитарното положение, както посочи и генералният секретар на Обединените нации на 5 януари, е изключително обезпокоителна и има риск да се влоши допълнително, ако нито един от тези конфликти не бъде прекратен. С оглед на предстоящата международна конференция, която ще се проведе следващата седмица в Лондон, Европейският съюз трябва да насърчава координирани действия, за да гарантира стабилността на страната, което ще допринесе и за международната сигурност.
<P>
Пътят към обединен, стабилен и демократичен Йемен според мен се крие в изготвянето на последователен план за повишаване на военната и икономическата подкрепа, както и за борба с тероризма, която трябва да бъде подкрепена с конкретни мерки, стимулиращи икономическото развитие на страната. Благодаря ви.
<SPEAKER ID="117" NAME="Alf Svensson" AFFILIATION="PPE">
(SV) Йемен не е просто безопасно убежище за Ал Кайда. Това беше изяснено на днешното разискване. Страната може много лесно да се превърне в бойно поле между две основни сили в региона - Саудитска Арабия и Иран. Правителството на Йемен многократно обвини Иран, че подкрепя шиитското бунтовническо движение. Иран отрече това, но подобни обвинения всъщност бяха отправени и в саудитските медии.
<P>
Цитираните доказателства за това включват изявление на йеменското правителство, че е спряло иранска доставка на оръжие за бунтовническото движение през октомври 2009 г., както и факта, че иранските държавни медии осведомяваха за борбата на шиитското бунтовническо движение по-интензивно и по-благосклонно от преди. Осемдесет и двама саудитски войници загинаха в конфликта с бунтовниците в Йемен, откакто Саудитска Арабия започна офанзивата си на 4 ноември 2009 г.
<P>
Както беше посочено, Йемен е най-бедната държава в арабския свят, но той също така е притискан и от големите сили в региона - Иран и Саудитска Арабия. Чудя се дали г-жа Аштън би могла да потвърди това, а също и да направи анализ на положението.
<SPEAKER ID="118" NAME="Janusz Władysław Zemke" AFFILIATION="S&amp;D">
(PL) Г-жо председател, искам да изразя съгласието си с направената от г-жа Аштън оценка на положението. Права сте, г-жо Аштън, че ако искаме да го променим, се нуждаем както от хуманитарни, така вероятно и от военни действия. За да бъде обхватът на мерките широк, е необходима и координация, тъй като не само Европейският съюз носи отговорност за подобряване на положението в Йемен. Има много подобни институции. Във връзка с това бих искал да задам следния въпрос: не считате ли, че работата на ООН и Европейския съюз, свързана с хуманитарните въпроси, следва да бъде по-добре координирана. В областта на военните въпроси и военното разузнаване също се нуждаем от по-добро сътрудничество с НАТО и разузнавателните служби - имам предвид разузнавателните служби на конкретни държави. Защото мерките трябва да бъдат координирани, за да станат значително по-ефективни.
<SPEAKER ID="119" NAME="Paul Rübig" AFFILIATION="PPE">
(DE) Г-жо председател, моят въпрос е свързан с формите на сътрудничество, които според Вас ние като Европейски съюз следва развием в Йемен в областта на малките и средните предприятия например или може би в областта на осигуряването на доставки на енергия и вода, тъй като комуникациите и изграждането на връзки ще играят специална роля в бъдеще. Кои са програмите с приоритет за Вас в това отношение, г-жо върховен представител?
<SPEAKER ID="120" NAME="Marek Siwiec" AFFILIATION="S&amp;D">
(PL) Г-жо председател, едва не се наложи председателят на Европейския парламент да изказва съболезнования на семействата на близо 300 жертви, пътуващи с полета от Амстердам до Детройт. Той щеше да го е направил вчера. По някаква случайност това не се случи. Този сериозен инцидент беше необходим на света, за да открие проблема на Йемен - нов източник на тероризъм.
<P>
Оставаме безпомощни пред ситуация, пред каквато някога се наложи да се изправим в Афганистан. Оставаме безпомощни пред това, което днес се случва в Йемен, а Европа и тази сграда са изпълнени със заблудените гласове на защитници на правата на човека, които изпитват съчувствие към затворниците от Гуантанамо. Тези затворници бяха освободени и сега отново организират нападения. Отново ще умират хора, а ние ще кажем, че сме безсилни.
<P>
Бих искал изцяло да подкрепя казаното от г-н Zemke - без военно сътрудничество, без сътрудничество в областта на разузнаването и без сътрудничеството на институциите, чиято роля е да преследват тероризма, ще изложим живота и здравето на нашите граждани на риск.
<SPEAKER ID="121" NAME="Катрин Аштън" LANGUAGE="EN">
Г-жо председател, още веднъж подчертавам, че това е важно и широкообхватно разискване за област в света, върху която сме съсредоточили усилията си в продължение на няколко години. Споменах факта, че през периода 2007-2010 г. Комисията е похарчила 100 млн. евро за помощи и сума в подобен размер предстои да бъде изразходвана в бъдеще, но въпреки това остава област, в която отново говорихме за важността на трайните и координирани усилия, както изтъкнаха редица членове на Европейския парламент.
<P>
Мисля, че много от вас използваха бележките на г-жа Salafranca, която се изказа в началото, и се позоваха на тях във връзка с начина, по който можем да се уверим, че координацията ни по отношение на сигурността и обединяването на политическите и икономическите усилия за преодоляване на проблемите в страната е ефективна. Г-жа Giannakou повдигна въпроса за недостига на вода и изчерпващите се количества нефт. Мисля, че Йемен е първата държава, за която се очаква да изчерпи водните си запаси до 2015 г. - нещо, което трябва да разглеждаме като истинско и важно предизвикателство.
<P>
За да се справим с този проблем, е необходимо да потърсим интегриран подход. Много от вас повдигнаха въпроса за това, каква стратегия трябва да следваме. Нека се опитам да очертая няколко основни елемента в тази посока. Преди всичко стоят въпросите, свързани със сигурността и борбата срещу тероризма. С наближаване на срещата в Лондон е необходимо да установим ефективно сътрудничество по този въпрос, както беше посочено от много представители на Европейския парламент. Трябва да обобщим пакета от мерки за подпомагане и да се съсредоточим върху работата, която вече сме започнали, например върху провежданата по крайбрежието военноморска мисия "Аталанта" и върху важността на тази операция.
<P>
Въпросът относно подобряването на военноморското разузнаване се разглежда в момента. Той беше обект на обсъждане между мен и министъра на отбраната на Испания, при което обсъдихме какво още може да се направи, за да постигнем по-успешна координация и по-добра и ефективна военноморска сигурност, като имаме предвид дължината на крайбрежието и пространството, което трябва да бъде обхванато.
<P>
Считам също така, че очертахме изчерпателен подход за това, как да свържем отделните елементи и да включим съседите на Йемен. Г-жо Brantner, Вие говорихте, по-конкретно, за Съвета за сътрудничество в Залива. Съгласна съм, че много важна част от това, как се опитваме да се справим с проблемите в тази област зависи от това да работим съвместно със съседите в региона и се надявам срещата в Лондон отново да обедини държавите с основни позиции в региона, които могат да ни помогнат.
<P>
Срещата в Лондон, разбира се, е възможност да обединим вижданията си, както и със САЩ и с други държави. Обвързваме се със САЩ. Не е вярно да казваме, че техният подход се ограничава до борба срещу тероризма. Те също подкрепят и изцяло застават зад това, което ние наричаме подход за откриване на "първопричините", който представлява комбинация от неща, които трябва да се направят, за да гарантираме подкрепата си за тази държава.
<P>
За да отговоря на конкретния въпрос относно сигурността, ще кажа, че този уикенд в Испания се провежда неформално заседание на министрите на вътрешните работи на ЕС. Разбрах, че на него ще има представители от американска страна, за да се проведат обсъждания по повдигнатите от членовете на Европейския парламент въпроси.
<P>
Съгласна съм със забележката, че това не е коледно дърво или списък с желания. Трябва да бъдем много внимателни, когато определяме какъв би могъл да бъде нашия принос към промяната. Да помогнем на Йемен да постигне вътрешния диалог, от който се нуждае, за да подкрепи народа, и да се опитаме да решим някои от конфликтите, които възникват в тази страна, е толкова важно, колкото и всичко останало, с което се занимаваме.
<P>
Що се отнася до въпроса за намирането на подходящата форма на помощ, считам, че инструментите за стабилност също могат да се използват адекватно, за да се осигури равнището на подкрепа, но те не са и не могат да заместят опитите на правителството да постигне вътрешен диалог - нещо, което е изцяло в неговите компетентности. Партньорите трябва да поемат ангажимент в Йемен, за да може да се преодолеят проблеми, които са от огромно значение във връзка с това.
<P>
Ето защо за мен това разискване беше изключително полезно и съм много благодарна, защото то ми помогна мислено да очертая дневния ред на проблемите, които да поставя за разглеждане в Съвета по въпросите на външните работи, когато обсъждаме тази тема, а след това, както вече посочих, на срещата в Лондон да поемем ангажимент към правителството за всички аспекти, по които можем да предоставяме непрекъсната подкрепа за икономическото развитие на страната, за борбата срещу тероризма, както и по въпросите, свързани с оказването на подкрепа от съседни държави.
<P>
Считам, че е редно накрая да отделим внимание на тежкото положение на заложниците, което беше споменато неколкократно. Шестима заложници - един британец и петима германци, включително няколко невръстни деца на немското семейство са взети за заложници. Зная, че министър Вестервеле, немският външен министър, неотдавна посети Йемен. Двамата обсъдихме посещението му тази седмица, но мисълта ни постоянно клонеше към заложниците, които в този момент страдат. Ще разгледаме всички тези важни въпроси на срещата в Лондон и отново изразявам благодарност на уважаемите членове на Европейския парламент за това, че ги повдигнаха.
<SPEAKER ID="122" NAME="Председател">
Разискването приключи.
<P>
Гласуването ще се проведе по време на първата месечна сесия през февруари.
<SPEAKER ID="996" NAME="João Ferreira  " LANGUAGE="PT">
Отдавана сме свидетели на сближаването на мощни геостратегически интереси в огромната територия, обхващаща Близкия изток, Централна Азия и Северна Африка, включително Червено море и Аденския залив, където Йемен има стратегическа позиция (близо до Сомалия). Тези интереси все повече се защитават с военни средства и с все по-нарастваща агресивност. Настоящото положение в Йемен и ужасните страдания, на които е подложен народът му, следва да се анализират на фона на тази обстановка. Все по-голямото военно участие на САЩ и ЕС в региона трябва да бъде разбрано и съответно отхвърлено. Брутална и възмутителна проява на това, което решително осъждаме, са извършените от САЩ бомбардировки с крилати ракети в предполагаемите бази на терористи на Ал Кайда, но резултатът от които са множество цивилни жертви. Истинското решение за сложните проблеми и опасностите, надвиснали над населението в региона, трябва да се намери посредством демилитаризация, спазване на националните закони и суверенитета на народа и чрез истинско сътрудничество, насочено към решаване на дълбоките социални проблеми, пред които е изправена страната.
<SPEAKER ID="123" NAME="Bogdan Kazimierz Marcinkiewicz  " LANGUAGE="PL">
Г-жо председател, във връзка с проблема относно сигурността и икономическото и политическото стабилизиране на Йемен, който се проявява сравнително често напоследък, бих желал да изразя безпокойството си като член на делегацията на Европейския парламент, отговорна за връзките с Арабския полуостров. Йемен - най-бедната държава в арабския свят, стана обект на особен интерес от страна на терористични групировки, които, възползвайки се от слабостите на страната, я превърнаха в база за терористични атаки, които се извършват далеч извън нейните граници. Според наблюдатели Йемен е изложен на риск от разпадане в резултат от бунта на шиитите на север, сепаратисткото движение на юг и терористичната дейност на Ал Кайда.
<P>
Ето защо призовавам за укрепване на двустранните отношения с Йемен и за изготвяне на планове, предвиждащи най-ефективните методи за подобряване на сигурността и политическото положение, особено във връзка с организираната от Гордън Браун за 28 януари в Лондон специална среща, посветена на този въпрос.
