<CHAPTER ID="013-03">
3. Венецуела: случаят с Мануел Розалес
<SPEAKER ID="277" NAME="Председател">
Следващата точка е разискването по три предложения за резолюции относно Венецуела.
<SPEAKER ID="278" NAME="Pilar Ayuso" LANGUAGE="ES">
Г-жо председател, г-н член на Комисията, аз подписах тази резолюция и поисках да се изкажа на това пленарно заседание, защото бях свидетел на така нареченото "експулсиране" на нашия колега Luis Herrero, което беше всъщност отвличане. Нещо повече, имах възможност да видя как политическите преследвания, злоупотребите с власт на режима на Чавес, сплашването на опозицията, заплахите, незачитането на човешкото достойнство и злоупотребата с правосъдието са част от нормалния живот във Венецуела.
<P>
Случаят с Мануел Розалес беше капката, която преля чашата, беше катализатор за тази резолюция, но има хиляди случаи, също толкова кървави; някои от тях са цитирани в резолюцията, а други - не, като случая с Eligio Cedeño, роден в бедното предградие на Каракас, Петаре - опасен район, добре известен с това, че избра кмет, който не е от режима на Чавес. Eligio получава образование с чужда помощ, по-специално Ситибанк; успява да създаде свой бизнес, Bank of Caracas, и след това живее нормален живот, предоставяйки и помощ на най-нуждаещите се. Днес обаче той е незаконно лишен от свобода в затвор в Каракас след две години задържане, без срещу него да е образувано конкретно дело. Единственото му престъпление е, че е част от икономическата олигархия.
<P>
Друг случай е този на Nixon Moreno, студентски лидер в Андския университет, избран в университетския съвет няколко пъти и председател на Федерацията на университетските центрове. През 2003 г. той печели изборите във Федерацията срещу сегашния министър на вътрешните работи и правосъдието, и това е неговото престъпление. Днес той е обвинен в опит за убийство и насилствени сексуални деяния, въпреки че е бил оправдан по всички обвинения.
<P>
Случаи като този са характерни за ежедневието във Венецуела, където преследването на опозицията с цел да бъде изключена от политическия живот и потискането на дисидентите се е превърнало в част от нормалния живот. Въпреки това, необходимо е да изпратим послание на надежда за венецуелската демокрация: въпреки предизвикателствата аз съм сигурна, че ще бъде установена демокрация и президентът Чавес ще бъде свален на избори.
<SPEAKER ID="279" NAME="Marios Matsakis" LANGUAGE="EN">
Г-жо председател, случаят с Мануел Розалес е още един пример на арогантност и на параноичното поведение, което се демонстрира понякога от все по-авторитарното правителство на Венецуела. Политическото преследване на г-н Розалес и много други заслужава съжаление и следва да бъде осъдено с най-силни думи. Ние ще призовем правителството на тази държава настоятелно да започне да се държи разумно и демократично и да спре да нарушава човешките права на своите граждани.
<P>
Г-жо председател, тъй като това е последния път, когато се изказвам в пленарната зала, позволете ми да използвам възможността да Ви благодаря и да благодаря на всички наши колеги, които предано присъстваха на разискванията по правата на човека в четвъртък следобед и допринесоха за това да направим нашия свят по-добър.
<P>
Позволете ми също така да използвам възможността, както често съм правил в миналото, да напомня на моите колеги за съдбата на собствената ми страна, Кипър, която през изминалите 35 години страда под военната окупация на северната й част от Турция. Гражданите - граждани на ЕС - на райони като Кирения, Фамагуста, Карпазия и Морфу живеят в изгнание от времето на опустошителната турска инвазия през 1974 г. Ние гледаме към ЕС с очакване за изпълнение на скромното им желание да се върнат по домовете си и да живеят в мир и сигурност. Надявам се, че ЕС няма да ги разочарова.
<SPEAKER ID="280" NAME="Ewa Tomaszewska" LANGUAGE="PL">
Г-жо председател, когато политическите промени са насочени към ограничаване на правата на опозицията за публична изява, ние трябва да сме нащрек. Това е силен сигнал, че демокрацията е в опасност. Арестуването на опозиционни дейци е още по-силен сигнал.
<P>
Именно това се случва днес във Венецуела. Мануел Розалес, кмет на Маракаибо и противник на президента Чавес в изборите през 2006 г., трябваше да бяга от страната. Малко след като президентът Чавес спечели референдума, който направи възможно той да запази поста си в повече мандати, беше издадена заповед за арестуването на г-н Розалес. Той успя да избяга в Перу, където се укрива.
<P>
Този въпрос трябва да бъде тема на следващото заседание на Евро-латиноамериканската парламентарна асамблея (Евролат). Венецуела е задължена да спазва конвенциите, които е подписала, с които гарантира спазването на правата на човека.
<SPEAKER ID="281" NAME="Bernd Posselt" LANGUAGE="DE">
Г-жо председател, преди 20 години социализмът рухна на общоевропейския празник на австро-унгарската граница. Имах честта да бъда допуснат да участвам в съответната подготовка и никога няма да забравя как малко след това канцлерът на обединението, Хелмут Кол, и папа Йоан-Павел ІІ, които бяха начело на събитията, минаха през Бранденбургската врата и заявиха, че социализмът не бива да се заменя с хищнически капитализъм, а със свобода и социална пазарна икономика.
<P>
Днес сме свидетели на опасно връщане към социалистическа диктатура и потисничество в Латинска Америка. Зародишът на това, опасявам се, е Венецуела. Президентът Чавес се опитва да задуши свободата в цяла Латинска Америка с пари от нефта. Ето защо случаят с Мануел Розалес е толкова важен. Г-н Розалес е не само изключителен демократ, когото трябва да защитим, той е и символична фигура за демокрацията в Латинска Америка. Ние ще го подкрепяме и ще продължим да отстояваме свободата за народа на Латинска Америка.
<SPEAKER ID="282" NAME="Pedro Guerreiro" LANGUAGE="PT">
Чрез още едно гротескно упражнение по деформиране на реалността ние отново се изправяме пред подъл опит на Европейския парламент да се намеси във Венецуела. По същество този опит е част от маневрите, извършвани от онези, които заговорничат срещу демократичния и суверенен процес на еманципация и социален прогрес, започнат преди десет години от народа на Венецуела и утвърден в 14 изборни процеса.
<P>
Отново това, което действително тревожи вносителите на тази инициатива, е фактът, че въпреки всички проблеми, заплахи, опасности и намеса народът на Венецуела дава пример, че борбата има смисъл и е възможно да се изгради по-справедлива, по-демократична и по-мирна държава, и такъв свят.
<P>
Това се демонстрира от развитието на широко народно участие, намаляването на бедността, социалното неравенство и безработицата, борбата с неграмотността и разширяването на образованието на всички равнища, достъп на милиони венецуелци до здравеопазване, национална мрежа от магазини за хранителни стоки на субсидирани цени, фактическата национализация на държавната нефтена промишленост и стратегически сектори от икономиката, използването на плодородна земя от земеделците и солидарност с други народи, сред многото примери.
<P>
Трябва да се запитаме: в крайна сметка какво право има този Парламент да дава уроци по демокрация и зачитане на правата на човека, след като иска да наложи проектодоговор, отхвърлен от френския, нидерландския и ирландския народ, след като приема нехуманната директива за връщане на нелегални имигранти, която нарушава човешките права на мигрантите, мнозина от които идват от Латинска Америка, и след като няма и една дума за осъждане на варварската агресия на Израел срещу палестинския народ в ивицата Газа?
<P>
За пореден път казваме: спрете да се преструвате, че можете да давате уроци на света.
<SPEAKER ID="283" NAME="Erik Meijer" AFFILIATION="GUE/NGL">
(NL) Г-жо председател, аз самият живях някога във Венецуела и съм запознат с миналото на тази страна, и по-конкретно, с диктатурата на Маркос Перес Хименес през 50-те години. Бедността и несправедливостта бяха отличителните белези на живота по онова време и считам, че правителството на Уго Чавес е много съществено и много необходимо подобрение.
<P>
Независимо от това считам, че едно проявяващо разбиране правителство следва да се държи почтено спрямо своите опоненти и да избягва прилагането на техники, които допълнително затрудняват живота на опонентите му.
<P>
Аз ще гласувам "за" съвместната резолюция именно по тази причина, защото тя е критична с оглед на защитата на демокрацията изобщо и защото не е формулирана с цел свалянето на полезния, по мое мнение, режим на Уго Чавес.
<SPEAKER ID="284" NAME="José Ribeiro e Castro" AFFILIATION="PPE-DE">
(PT) Г-жо председател, г-н член на Комисията, госпожи и господа, искам да поправя г-н Guerreiro, който е информиран неправилно, защото според цифрите от Програмата за развитие на Организацията на обединените нации през последните 10 години Венецуела не е намалила бедността нито на йота.
<P>
Президентът Чавес донесе демагогия и диктатура, за съжаление с подкрепата на избирателните урни, но и с голяма доза сплашване на хората, както отново показва този случай с Мануел Розалес.
<P>
Аз съм се срещал с Мануел Розалес. Имах честта да се срещна с него по време на посещение във Венецуела. Сполетялото го е срамно, защото той иска да бъде свободен човек в своята страна, но не може да бъде свободен в собствената си страна. Това е проблемът на Венецуела.
<P>
Срещнах се с него, когато беше новоизбран губернатор на щата Сулия. Беше избран от собствения си народ за кмет на Маракаибо, но не може да живее в собствената си страна, защото във Венецуела хората са преследвани и оклеветявани. Оклеветявани са, както за съжаление се случи и с Мануел Розалес. Това е най-лошото наказание, което може да бъде наложено на един политик и ние, които сме политици в Парламента, трябва да знаем това.
<P>
Можем да се борим за нашите идеи, но нямаме право да оклеветяваме когото и да било, да го преследваме или хвърляме в затвора. Точно това се случва във Венецуела.
<P>
Време е, госпожи и господа, да определим стратегия за Латинска Америка. Тя определено трябва да е в подкрепа на социалния прогрес, в съответствие с милионите, които инвестираме всяка година за развитие и сътрудничество, но трябва да бъде 100 % на страната на демокрацията, 100 % на страната на плурализма и 100 % на страната на основните свободи. Да живее свободна Венецуела!
<SPEAKER ID="285" NAME="Zita Pleštinská" AFFILIATION="PPE-DE">
(SK) Бедността винаги осигурява благодатна почва за тоталитарни лидери, които искат да се представят за спасители и защитници на своя народ. Всъщност, те правят това само за своя изгода. Първоначално Уго Чавес не говореше за социализъм, а само за правото на един по-добър свят. С течение на времето обаче той започна да говори за социализъм. Опонентите му не бяха поканени да сътрудничат и те станаха негови смъртни врагове, а по-късно - политически затворници. След това той се намеси в свободата на медиите и онези, които не спазваха правилата, бяха закривани. Едностранчива информация, лидер защитник, нарушаване на правата на човека, липса на свобода: всичко това съвкупно дава тоталитаризъм. Случаят с Мануел Розалес само потвърждава думите ми.
<P>
Други лидери, които играят същата игра като Уго Чавес, са наследниците на Кастро, Лукашенко и други подобни. Искам да благодаря на всички колеги от Парламента, че по време на пленарните сесии в четвъртък изпращаха ясен сигнал до целия свят, че Европейският парламент никога няма да толерира нарушаването на правата на човека където и да е по света.
<P>
Г-жо председател, искам да Ви благодаря за председателстването на нашите заседания в Европейския парламент, за Вашето сътрудничество и за Вашето лично приятелство.
<SPEAKER ID="286" NAME="Zdzisław Zbigniew Podkański" AFFILIATION="UEN">
(PL) Г-жо председател, сегашният мандат на Европейския парламент се приближава към края си и настъпи време за определена равносметка. Можем обективно да кажем, че сме свършили огромна работа и сред резултатите от нея можем ясно да видим ангажимент за защита на правата на човека и ефекта от него. Това е особено видимо в третите страни. Ние сме способни да извършим много задълбочен анализ, както правим днес, на положението в Иран, Мадагаскар и Венецуела. Можем да приемем подходящи резолюции и дори да им дадем публичност. Тези резолюции не винаги дават желаните резултати, но ние работим на големи разстояния от държавите и обществата, които имат тези проблеми, а нашите комуникации и възможности да прилагаме и предаваме нашите идеи не винаги са особено добри.
<P>
По-лошо е, госпожи и господа, когато става въпрос за демокрацията и защитата на правата на човека в Европейския съюз. Това е неприятен и смущаващ въпрос. Днес милиони хора работят незаконно. И какво става с правата на човека? Трафикът на деца и жени процъфтява. И къде са правата на човека в Европейския съюз? Как ги защитаваме? Защо не сме ефективни?
<P>
Трябва да споменем също за възникването на неприятен инцидент, когато тук, в тази зала, ние демонстрирахме за референдум, а г-н Pöttering извика охраната, което беше нарушение на правата на човека и нашето право да демонстрираме и изразяваме вижданията си. Въпреки това цялостният резултат е положителен и считам, че трябва да продължаваме с такива разисквания, такива действия, през следващия парламентарен мандат.
<SPEAKER ID="287" NAME="Christopher Beazley" AFFILIATION="PPE-DE">
(EN) Г-жо председател, вземам думата по процедурен въпрос съгласно нашия Правилник за дейността, за да направя лично изявление. Това е моето прощално изказване пред Европейския парламент, тъй като аз бях избран за пръв път преди четвърт век, а баща ми беше избран преди 30 години - Peter Beazley, член на Европейския парламент от Бедфоршир и Северен Хертфоршир.
<P>
Искам да благодаря на всички мои колеги от този Парламент, особено на нашия председател, Hans-Gert Pöttering, с когото имах честта да осигуря членството на британската Консервативна партия в групата на Европейската народна партия.
<P>
Искам да припомня службата на лорд Plumb - Henry Plumb - като председател на този Парламент, на британските членове на Комисията от всички партии - Рой Дженкинс (председател), Артър Кокфилд, Крис Патън, министър-председателя Хийт и Уинстън Чърчил - всичките истински европейци.
<P>
Лидерът на моята партия, г-н David Cameron, направи сериозна грешка. Той сгреши, като смяташе, че като стане антиевропеец в Камарата на общините, това ще му осигури министър-председателското място в моята страна. Аз, като британски консерватор, си запазвам правото да възразя - това е последната ми дума. Има британски тори, социалисти, либерали. Ние сме европейци. Ние ще застанем до нашите партньори и съюзници и ако лидерът на моята партия се стреми да разруши 30-годишната работа на проевропейските британски тори, сбъркал е!
<P>
(Парламентът посреща думите на оратора с овации с изправяне на крака.)
<SPEAKER ID="288" NAME="Леонард Орбан" LANGUAGE="EN">
Комисията следи отблизо положението във Венецуела със загриженост. Комисията е запозната със случая с Мануел Розалес. Предоставено му е политическо убежище в Перу, след като е обвинен в корупция във Венецуела. Комисията отбелязва обяснението, дадено от председателя на партията на Розалес, според което той се укрива заради собствената си безопасност.
<P>
Комисията счита, че молбата за убежище, отправена от Мануел Розалес, и приемането му от страна на перуанското правителство е двустранен случай и не следва Комисията да се произнася по основанията на тази молба.
<P>
Ние сме информирани, че напоследък съдебните институции започнаха няколко съдебни процеса срещу опозиционни лидери във Венецуела. Знаем, че някои кръгове от венецуелското общество критикуват разпространяването на мерки, които според тях засягат неблагоприятно правото на свобода на изразяване и свобода на упражняване на политически права. Същите кръгове считат, че правителството показва нетолерантност към критиките. Осъзнаваме тези факти и следим отблизо политическата ситуация във Венецуела.
<P>
Искам да подчертая значението, което Европейският съюз отдава на свободата на изразяване и мнение, основно право на човека и крайъгълен камък на демокрацията и правовата държава. Надяваме се, че демократичните институции на Венецуела ще спазват принципа на правовата държава и ще запазят демокрацията в страната, като същевременно изпълняват задълженията, произтичащи от международните споразумения, подписани и ратифицирани от Венецуела, включително Американската конвенция за правата на човека, и по-специално разпоредбите относно политическите права, установени в член 23.
<P>
Искам да уверя Парламента, че Комисията ще продължи да следи отблизо развитието на събитията във Венецуела. Ангажиментът на Комисията за подкрепа и укрепване на демокрацията и защитата и подкрепата на правата на човека и основните свободи ще продължава да намира отражение в нашата политика за сътрудничество и отношенията ни с Венецуела.
<SPEAKER ID="289" NAME="Председател">
Разискването приключи.
<P>
Гласуването ще се проведе сега.
