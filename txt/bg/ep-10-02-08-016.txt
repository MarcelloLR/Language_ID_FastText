<CHAPTER ID="016">
Равенство между жените и мъжете в Европейския съюз - 2009 г. (разискване) 
<SPEAKER ID="161" NAME="Председател">
Следващата точка e докладът на Marc Tarabella - от името на комисията по правата на жените и равенството между половете, относно равенството между жените и мъжете в Европейския съюз - 2009 г. -.
<SPEAKER ID="162" NAME="Marc Tarabella" LANGUAGE="FR">
Г-жо председател, госпожи и господа, преди всичко искам да поздравя Европейската комисия за отличния доклад. Всъщност този доклад относно равенството между жените и мъжете, който гласуваме всяка година, има специално значение за мен. Това е първият доклад, който представих в рамките на комисията по правата на жените и равенството между половете, на която съм активен член. Нещо повече, това е доклад, който е крайно необходим тази година, като се има предвид икономическата, социална и финансова криза, която преживява по-специално Европейският съюз.
<P>
Ето защо имах силно желание да наблегна в моя доклад на въздействието на кризата върху жените. Преди всичко като отбележа, че мъжете претърпяха повече съкращения в началото на кризата - това можеше да се очаква, като се има предвид по-специално въздействието върху тежката промишленост - но през последните месеци се наблюдава нарастване на безработицата по един и същ начин и с еднакъв темп и при жените и при мъжете.
<P>
Нещо повече, в доста държави-членки нивото на безработицата остана по-високо при жените, а делът на жените, които работят на непълно работно време, е непропорционално голям. Затова призовавам Комисията и държавите-членки да предоставят точни статистически данни за отражението на кризата върху жените и мъжете и върху държавите-членки, преди да приложат каквито и да е политики на бюджетни съкращения, да извършат проучвания на въздействието, свързано с пола, за да се избегне несъразмерното отражение върху жените.
<P>
Според мен важен аспект е и борбата за премахване на насилието спрямо жените. Между 20% и 25% от жените в Европа страдат поради физическо насилие в зряла възраст - това е факт, но 10% от тях са жертва и на сексуално насилие. Затова считам, че мъжете също трябва да се ангажират с борбата против насилието спрямо жените.
<P>
Испанското председателство на Европейския съюз реши не само да обяви борбата срещу насилието спрямо жените за един от главните си приоритети, като създаде, наред с другото, Европейска обсерватория за насилието по полов признак с цел да се осигурят хармонизирани данни, но и да разработи европейска заповед за защита на жертвите. Така че аз подкрепям този подход и също така бих призовал за определянето на европейска година срещу насилието спрямо жените, за да се повиши осведомеността във всички държави-членки и за да се направи нужното тази борба да се превърне в приоритет.
<P>
Да преминем към заетостта. Ето един факт: жените са направили огромни инвестиции в пазара на труда. Днес 59,1% от жените работят. Целта, заложена в Лисабонската стратегия, е 60%. Почти сме я постигнали, но в някои държави-членки разликата е все още значителна, което се отнася и за неравнопоставеността в средния размер на заплащането, която варира, в зависимост от проучването, за което четете, между 17% и 25%.
<P>
Ето защо искам да приканя държавите-членки да прилагат правилно директивите за равното третиране на мъжете и жените в областта на заетостта. Бих приканил същите тези държави-членки да приложат законодателни мерки, които да благоприятстват балансирано представителство на жените и мъжете на отговорни постове, по-специално в частните дружества. Несъмнено считам, че трябва да се борим срещу сексистките стереотипи. На предишната ми длъжност като министър на образованието се запознах с една жена, която е трябвало да се откаже от обучението си и да стане шофьор на училищен автобус, защото нейният преподавател й се присмивал.
<P>
Надявам се, че в бъдеще никой няма да се чуди, когато мъж мие съдовете, а жена кара училищен автобус, както току-що споменах. Накратко, следва да се отправи призив към Комисията и към държавите-членки да предприемат кампании в училищата за повишаване на осведомеността по този въпрос.
<P>
Сексуалните и репродуктивни права са важен раздел, защото жените трябва да контролират сексуалните и репродуктивните си права. Хиляди жени са рискували живота си, борейки се за тези права, и към днешна дата 24 от 27-те държави-членки на ЕС са легализирали абортите. Дълг на Европейския парламент е да защитава тези достижения на правото на Европейския съюз, които са изключително важни за жените, и ние настояваме жените да упражняват контрол над сексуалните и репродуктивните си права, не на последно място чрез улеснен достъп до противозачатъчни средства и аборт.
<P>
Да преминем към отпуска по бащинство. Ето един факт: мъжете имат право да бъдат изцяло ангажирани в първите няколко дни след появата на детето им в семейството. Вярно е, че в това отношение можем да поискаме от Комисията да подкрепи всякакви мерки, насочени към въвеждането на някакъв вид отпуск по бащинство на европейско ниво.
<P>
Приключвам, г-жо председател, г-н член на Комисията. Когато беше представен в комисията по правата на жените и равенството между половете, този доклад получи висока оценка от представителите на всички политически групи в Европейския парламент. Гласуването в тази комисия също мина много добре и докладът беше приет с достатъчно голямо мнозинство. Предвид казаното дотук приканвам всички колеги, членове на Парламента, отново да подкрепят доклада ми по време на гласуването в сряда, но ще слушам внимателно разискването, което предстои - така ще мога да отговоря на въпросите ви.
<SPEAKER ID="163" NAME="Владимир Шпидла" LANGUAGE="FR">
Г-жо председател, уважаеми колеги, настоящата Комисия приветства доклада и проекторезолюцията относно равенство между жените и мъжете в Европейския съюз през 2009 г.
<P>
Искам да благодаря на докладчика, г-н Tarabella, за изразената от Парламента подкрепа на възприетия от Европейската комисия подход за насърчаване на равенството между жените и мъжете. Равенството на половете е една от основните ценности на Европейския съюз и предпоставка за постигането на целите му за растеж, заетост и социално сближаване.
<P>
На тази основа Европейският съюз изгради реална политика за насърчаване на равенството между жените и мъжете. Въпреки че е постигнат безспорен напредък в тази област, все още има големи предизвикателства. Комисията споделя мнението на докладчика, че е от съществено значение да продължим да полагаме усилия в това отношение.
<P>
По време на моя мандат равенството между половете и правата на жените бяха основната ми грижа. През последните пет години ангажиментът на Комисията във връзка с равенството между жените и мъжете беше закрепен в Пътната карта за равенство между жените и мъжете. В хода на изпълнението на тази пътна карта Комисията въведе няколко значителни инициативи. Ще спомена три от тях, за да онагледя казаното.
<P>
Комисията предложи някои практически действия за преодоляване на разликата в заплащането между жените и мъжете. Разликата, която възлиза на 17%, е просто неприемлива. През 2010 г. Комисията ще изготви доклад за анализа на ефективността на европейското законодателство и ще представи начини на действие за преодоляване на разликата в заплащането между жените и мъжете.
<P>
Комисията обърна внимание на интересните идеи, които се съдържат в резолюцията на Европейския парламент. Бих искал също така да ви напомня, че през март 2009 г. Комисията предприе кампания за повишаване на осведомеността, насочена към всички заинтересовани страни, с цел справяне с разликата в заплащането. Поради успеха на кампанията тя ще бъде продължена през 2010 г.
<P>
По време на моя мандат полагах специални усилия за стимулиране на по-голямо представителство на жените в икономическия и политически живот. На тази база през юни 2008 г. създадох Европейската мрежа на жените в процеса на вземане на решения. Постигнат е известен напредък. Например в настоящия Европейски парламент процентът на жените е най-високият от всички досега: 35%.
<P>
Но все още са необходими значителни усилия, особено на национално ниво, където жените съставляват средно едва 24% от всички членове на националните парламенти и в дружествата, където делът на жените в управителните съвети на основните дружества, регистрирани на фондовата борса, е под 11%.
<P>
Третата значима инициатива е създаването на Европейския институт за равенство между жените и мъжете. Днес със задоволство отбелязвам, че макар че в началото нещата вървяха по-бавно, отколкото си ги бяхме представяли, институтът започна дейността си в Брюксел и вече се е настанил в офисите си във Вилнюс.
<P>
Настоящата криза се отразява сериозно върху пазара на труда и застрашава постигнатия неотдавна напредък по отношение на заетостта на жените, като се има предвид, че вероятността жените да си намерят нова работа е по-малка и че те поначало са в по-неравностойно положение.
<P>
Госпожи и господа, по време на мандата си се ангажирах с постигането на по-добро съвместяване между професионалния и личния живот. Съгласен съм с Европейския парламент, когато подчертава значението на възможността бащите да играят по-голяма роля в семейния живот. Ето защо поисках от подчинените ми служби да започнат анализ на разходите и ползите от една потенциална инициатива на Комисията в тази област.
<P>
В доклада на Европейския парламент също така правилно се набляга на значението на премахването на насилието срещу жените. Комисията ще работи усърдно и с голяма решимост за постигането на тази цел.
<P>
Не бих искал да приключа това си изказване, без да подчертая много доброто сътрудничество между Парламента и Комисията. Това сътрудничество беше ключов фактор за постигнатия напредък във връзка с равенството между половете. Равенството между жените и мъжете не е самоцел. От него зависи постигането на целите на Европейския съюз за растеж, заетост и социално сближаване.
<P>
Благодаря ви за сътрудничеството и за вниманието.
<SPEAKER ID="165" NAME="Astrid Lulling" LANGUAGE="FR">
Г-жо председател, комисията по правата на жените и равенството между половете прие този доклад с много малко мнозинство от три гласа, тъй като шестима от нейните общо 33 членове отсъстваха. Не считам, че може да се говори за "солидно" мнозинство. Ясно е, че споделяме всичките опасения относно дискриминацията, които все още съществуват във връзка с равенството между жените и мъжете, въпреки много доброто европейско законодателство в тази област, с което разполагаме от 1975 г.
<P>
Защо тази дискриминация продължава? Така е, защото или тези директиви не се изпълняват правилно, или лицата, спрямо които се прилага дискриминация, не могат поради някаква причина да отстояват правата си в съда. Вместо непрестанно да настояваме за нови директиви, което води до риск от намаляване на тяхната ефективност, нека направим нужното, така че действащото законодателството да се прилага изцяло от правителствата, от социалните партньори и в сферата на всекидневната ни трудова дейност.
<P>
В доклада отново намира отзвук всяко оплакване, всяко грубо обобщение относно бедните и претърпелите побой и изнасилване жени... Следователно някои твърдения трябва да бъдат коригирани чрез изменения. Това, което считам за по-сериозно е, че с тази истинска възхвала на социалната или основана на солидарност икономика се цели да ни се внуши, че като положим големи усилия, за да включим жените в нея, ще демонстрираме успешно тяхната пригодност за наемане на работа, с което ще им дадем възможност да подобрят социалното си положение и да придобият по-голяма финансова независимост.
<P>
Всъщност вярно е обратното. Те ще изпаднат в повсеместна бедност, ще бъдат лишени от всякакъв стимул или мотивация да работят срещу заслужено трудово възнаграждение, като всякаква отговорност ще бъде снета от тях.
<P>
Нещо повече, предложенията за създаване на европейска харта за правата на жените, а оттук и на нов вид закрила в допълнение към правата на човека - от които, за щастие, жените вече се ползват - и на нов вид бюрокрация под формата на Европейска обсерватория за насилието по полов признак, въпреки че имаме достатъчно звена, които могат да вършат тази работа, или дават обратен резултат, или са несъвместими с принципа за равенство между половете, който всъщност е твърдо залегнал в договора. Ако подигравките бяха смъртоносни, някои членове на комисията по правата на жените и равенството между половете вече нямаше да са сред нас.
<P>
Накрая, не одобрявам упорството на някои членове на Парламента, които при всяка възможност, независимо от това дали е уместно, се застъпват - включително в този доклад - за аборта, който не засяга съществото на темата, под претекст, че за да се осигури сексуалното и репродуктивно здраве, следва да се подкрепя свободният и улеснен достъп до аборт. Не. Приоритетът трябва да бъде да се насърчава по-добрата информираност на младите момичета, особено по отношение на използването на противозачатъчни средства. Последните съществуват днес с цел да се предотврати забременяването в много ранна възраст. Нямаше ги, когато аз бях млада. Ето защо предложихме да се гласува поотделно, за да не ни се налага да гласуваме против доклада на г-н Tarabella, който няма вина, но който отново стана жертва на екстремизма на някои от другарите си.
<SPEAKER ID="166" NAME="Iratxe García Pérez" LANGUAGE="ES">
Г-жо председател, в началото бих искала да благодаря на г-н Tarabella и на всички членове на Парламента, които спомогнаха за изготвянето на този доклад, за работата, която осъществиха.
<P>
Преди година разисквахме доклад, който беше много сходен на обсъждания днес. За съжаление, трябва да продължаваме да акцентираме върху ключови въпроси, по които тепърва ни предстои да постигнем напредък във връзка с равенството между жените и мъжете. Те включват насилието по полов признак, което се счита за един от основните бичове за обществото не само в Европа, но и по целия свят. На следващо място е разликата в заплащането, която остава непроменена и която не успяваме да премахнем. Сред другите въпроси са правата на сексуално и репродуктивно здраве, съвместяването на професионалния и семейния живот, навлизането на жените на пазара на труда при същите условия като мъжете, положението на уязвимите групи жени, като например жените с увреждания и жените в селските райони, както и представителството на жените в обществения живот.
<P>
Повдигаме тези въпроси година след година, но не успяваме да постигнем голям напредък. Позволете ми да цитирам само един факт, а именно че само в 3 от 27-те държави-членки жените съставляват над 40% от членовете на националните парламенти.
<P>
Смятам, че е от съществено значение да изтъкваме необходимостта от засилване на дейността ни по насърчаване на равенството между жените и мъжете. От първостепенно значение е да се подкрепят инициативи като тези, предприети от испанското председателство, което обяви равенството между жените и мъжете за един от своите приоритети. Това е ангажимент към днешните жени, но също така и към жените от бъдещите поколения. Постигнат е напредък, но все още има много неща, които следва да се направят и трябва да сме амбициозни, когато разработваме политики, за да гарантираме, че едната половина от населението на Европа ще се ползва със същите права и ще има същите възможности, каквито и другата половина.
<SPEAKER ID="167" NAME="Sophia in 't Veld" LANGUAGE="NL">
Най-напред, моите поздравления за докладчика. Искам да започна с няколко кратки въпроса, по които не съм съгласна с него. Когато става дума за въздействието на икономическата криза върху жените, действително считам, че е много важно отново да приведем в ред публичните си финанси и да възстановим стабилността им възможно най-бързо; именно това, а не разсрочването на държавния дълг ще е от полза за жените. Смятам също така, че докладът съдържа няколко предложения, които може и да звучат много примамливо, но клонят към символична политика, като например година на това или обсерватория за онова. Нека да се съсредоточим единствено върху конкретни мерки.
<P>
Въпреки всичко докладът съдържа и редица елементи, които наистина приветствам. Първото - благодарение на изменението, внесено от групата на Алианса на либералите и демократите за Европа - е това, че се споменава положението на едночленните домакинства. Бих призовала Европейската комисия да направи проучване по тази тема поне веднъж, тъй като имаме европейска семейна политика, но малко хора осъзнават, че едно от всеки три домакинства в Европа е едночленно. Тези хора често страдат от тежки форми на дискриминация, свързани със социалната сигурност, с данъчни въпроси, с жилищата и други подобни.
<P>
Второ - и тук ще се обърна към г-жа Lulling - изпитвам истинско възхищение от факта, че ясно се споменават сексуалното и репродуктивно здраве и сексуалната автономия на жените; а достъпът до безопасен, законен аборт е неразделна част от това сексуално репродуктивно здраве. Макар да съм напълно съгласна с г-жа Lulling, че информацията определено е много важна, забелязвам - поне в моята родна страна; възможно е в Люксембург да е различно - че всъщност християндемократите са тези, които винаги слагат точка на такива въпроси. Затова, ако имаме възможност да работим заедно по подготовката на надеждна и недвусмислена информация за младите хора, можете да разчитате на подкрепата ми, като също така считам, че трябва да сложим край на лицемерието; не можем да хвърляме жени в затвора или да ги обричаме на опасни аборти.
<P>
Накрая, г-жо председател, що се отнася до насилието спрямо жените, силно приветствам инициативата на испанското председателство да включи този въпрос в приоритетните си области. Преди всичко малко хора съзнават, че насилието спрямо жените всяка година взима многократно повече жертви от тероризма, при това все още - напълно погрешно - се счита за чисто женски проблем.
<SPEAKER ID="168" NAME="Marije Cornelissen" LANGUAGE="EN">
Г-жо председател, налице е сравнително нов Европейски парламент, както и почти нова Европейска комисия. На практика за пръв път гласуваме, чрез доклада Tarabella, за действия, които новата комисия по правата на жените и равенството между половете на Парламента желае да бъдат предприети през идните години.
<P>
Зелените са особено доволни от този много напредничав доклад. Той е изпълнен с планове, които искаме да бъдат реализирани. В крайна сметка искаме да бъдат предприети законодателни действия, за да се способства за поделянето на грижите между жените и мъжете, като призоваваме и за въвеждане на отпуск по бащинство. Накрая предлагаме да се увеличи участието на жените в процеса на вземане на решения, като се проучи норвежката практика, където е въведена квота в управителните съвети.
<P>
Зелените са също така много доволни от вниманието, което се обръща на последиците от кризата за жените: безработицата при жените е различна, различно е и въздействието на намаляването на публичните разходи върху жените. Трябва внимателно да разгледаме този въпрос.
<P>
Много се надяваме, че Парламентът ще прояви смелост и готовност да се бори срещу дискриминацията спрямо жените и да способства за постигане на равенство между половете с конкретни мерки, които действително могат да доведат до резултати, като гласува в подкрепа на този доклад. Надяваме се Комисията да предприеме съответните действия.
<SPEAKER ID="169" NAME="Konrad Szymański" LANGUAGE="PL">
Г-жо председател, със съдържащото се в него предложение за улеснен достъп до аборт в Европейския съюз този доклад нарушава изключителната компетентност на държавите-членки в тази област. Това обаче не е най-важната причина, за да се гласува против този документ. Днес дори не е нужно да сте вярващи, за да видите човека в един нероден човешки зародиш. Достатъчен е един обикновен преглед с ултразвук, какъвто може да се направи във всеки град в Белгия, дори и в най-малкия, за да видим екранно изображение на неродено човешко същество. Така че всеки законодател с чувство за отговорност трябва да направи всичко възможно за намаляване на броя на абортите. Защото улесняването на достъпа до аборти е показателно за спада в нивото на културата ни и за отдалечаването ни от човешките ценности. Затова бих призовал да се вземе предвид този аспект, преди някой в тази пленарна зала да гласува в подкрепа на този вреден документ.
<SPEAKER ID="170" NAME="Ilda Figueiredo" LANGUAGE="PT">
Г-жо председател, както показва действителността и както потвърждава самият Евростат, икономическата и социална криза оказва сериозно влияние върху жените. Това се дължи на повишаващата се безработица, на несигурната работа и на ниското трудово възнаграждение в съчетание с разликата в заплащането на жените и мъжете, която отново се повиши и надхвърли средно 17% на равнище ЕС. Това се дължи и на последвалата бедност, било то поради проблемите, свързани с ниското трудово възнаграждение и ниските доходи, включително поради оттеглянето от трудова дейност и пенсионирането на възрастните жени, или поради трудностите при получаване на достъп до евтини или безплатни висококачествени обществени услуги. Има и проблеми, свързани с трафика на хора и проституирането на жени и момичета, с домашното насилие и насилието на работното място, както и с различните форми на дискриминация спрямо жени в по-уязвимо положение.
<P>
Както се акцентира в доклада - и тук искам да поздравя нашия докладчик - от това следва, че е необходимо да се обърне по-специално внимание на икономическото и социално положение на жените, когато се разработва политика на Общността. Това изисква проучване на социалното влияние на новите стратегии на Общността, за да се предотврати засилване на дискриминацията и неравенството, за да се осигури равенство в социалния прогрес, а не в упадъка на икономическите, социалните и трудовите права, и да се защити социалното предназначение на майчинството и бащинство. От първостепенно значение е да се инвестира в истинска стратегия за развитие и социален напредък, в която да се даде приоритет на заетостта чрез права, на производството, на качествените обществени услуги и на социално приобщаване. Време е да се предприемат важни стъпки за подобряване на живота на мнозинството от жените, включително в областта на сексуалното и репродуктивно здраве, както и да се сложи край на двуличието, с което все още се подхожда към въпроса за абортите.
<SPEAKER ID="171" NAME="Gerard Batten" LANGUAGE="EN">
Г-жо председател, има една идеология, която набира сила в Европа и проповядва неравенство между жените и мъжете. Тя утвърждава, че жените са с по-нисък статус от мъжете. Съгласно нея по силата на наследственото право делът на един мъж следва да е двойно по-голям от този на една жена. В нея се заявява, че в съда показанията на един свидетел от мъжки пол се равняват на тези на двама свидетели от женски пол. Според тази идеология при съдебен процес за изнасилване се изискват четирима свидетели от мъжки пол, за да се осъди един мъж, но не се приемат показанията на свидетел от женски пол, дори тези на изнасилената жена. Впрочем четиримата очевидци трябва да са мюсюлмани, а не друговерци.
<P>
Познахте, че говоря за шериатското право. Някои мюсюлмани пък очевидно вярват, че атентаторите самоубийци биват възнаграждавани със 72 девици, когато отидат в рая, но не съм попадал на информация, че атентаторите самоубийци от женски пол се възнаграждават с еквивалентния брой мъже. Това определено е случай на отявлена дискриминация по полов признак.
<P>
Британското правителство вече официално призна шериатското право в някои съдилища. Въпреки че двубрачието е все още незаконно в Обединеното кралство, съпругите на многобрачните ислямисти се признават официално за издържани лица за целите на ползване на данъчни облекчения или изплащане на обезщетения.
<P>
Европа смело крачи назад към Арабия от шести век. Ако искаме истинско равенство, отделните европейски държави не бива да признават шериатското право по никакъв начин, в никакъв вид и под никаква форма.
<SPEAKER ID="172" NAME="Angelika Werthmann" AFFILIATION="NI">
(DE) Г-жо председател, госпожи и господа, на пазара на труда навлязоха повече жени. Наличието на повече работни места обаче не винаги означава по-качествени работни места. Има голям брой жени на непълно работно време и такива на длъжности, които са особено силно засегнати от настоящата криза. Приблизително 60% от всички висшисти са жени и въпреки това има пречки, които на практика не позволяват на жените да реализират пълния си потенциал. Ето защо следва да създадем задължителни минимални стандарти - минимални стандарти, общи за целия Европейски съюз, за родителски отпуск, за подобряване на грижите за децата и на здравеопазването. По този начин можем да разбием много стереотипи, свързани с пола, и в крайна сметка да постигнем задължителното реално равенство между половете.
<SPEAKER ID="173" NAME="Edit Bauer" AFFILIATION="PPE">
(HU) Убедена съм, че г-н Tarabella ще ми прости, ако сега започна изказването си с благодарности не към него, а преди всичко към г-н Шпидла, тъй като той вероятно за последен път е сред нас в качеството си на член на Комисията. Искам да подчертая посветеността му на равенството между половете, на заетостта на жените и на други подобни проблеми.
<P>
Във връзка с доклада възникнаха няколко въпроса. Искам да обърна внимание на поне два момента: единият е разликата в трудовото възнаграждение на мъжете и жените. Последните статистически данни сочат, че разликата е над 17%. Подобрението е не само бавно, но и съмнително, тъй като тази цифра е по-голяма, отколкото преди две години. А все още не знаем със сигурност какви ще са последиците от кризата. Ежедневният ни опит подсказва, че е малко вероятно да настъпи подобрение в краткосрочен план.
<P>
Онова, което е принципно недопустимо обаче, е фактът, че разликите в трудовото възнаграждение се проявяват не при лицата, които са в началото на кариерата си, а при майките, които се завръщат на пазара на труда след отпуск по майчинство или след родителски отпуск. В една Европа, която се бори с демографска криза, това само по себе си е тревожно и недопустимо. Такава дискриминация е очевидно забранена съгласно правото на ЕС.
<P>
Както вече беше споменато, приложимата правна норма датира от 1975 г. и е очевидно, че тази директива, подобно на много други, не дава никакъв резултат. Много съм доволна, че г-н Шпидла обяви, че през 2010 г. можем да очакваме доклад за стъпките, които Комисията възнамерява да предприеме за повишаване на ефективността на законодателството. Искам да добавя само още едно изречение във връзка с хартата за правата на жените. Навярно е по-важно и неотложно да се повиши ефективността на съществуващите закони, отколкото да се създава нова правна норма, която би била точно толкова неефективна, колкото и тези преди нея.
<SPEAKER ID="174" NAME="Edite Estrela" AFFILIATION="S&amp;D">
(PT) Г-жо председател, бих искала в началото да поздравя докладчика за изключителната му работа и да изразя надеждата си, че предложенията, съдържащи се в тази резолюция, ще бъдат приети. В Европейската година за борба с бедността и социалното изключване установяваме, че образът на бедността придобива все повече женски черти. Болшинството от тези почти 80 милиона души, живеещи в бедност в Европа, са жени и деца. По време на икономическата и социална криза жените страдат повече от всеки друг. Те последни навлизат на пазара на труда и първи остават без работа, а в допълнение през 2004 г. разликата в заплащането между жените и мъжете беше 15%, докато през 2009 г. тя беше над 17%.
<P>
Искам да насоча вниманието ви към някои предложения, които считам за новаторски и много важни, като бих искала да призова колегите да ги подкрепят: крайно необходимото създаване на европейска харта за правата на жените, което вече беше споменато, предложението за директива относно предотвратяването и борбата с всички форми на насилие над жени, на домашно насилие и трафик на жени, включването в европейското законодателство на отпуск по бащинство, който вече съществува в повечето държавите-членки, като средство за стимулиране на съвместяването между професионалния, семейния и личния живот, както и за повишаване на раждаемостта.
<P>
Бих искала да завърша с благодарност към члена на Комисията, г-н Шпидла, за всичко, което направи за насърчаване на равенството между половете и за ангажираността му с Европейския парламент. Желая Ви много успехи, г-н Шпидла.
<SPEAKER ID="175" NAME="Антония Първанова" AFFILIATION="ALDE">
Уважаема г-жо Председател, уважаеми колеги, на свой ред бих искала да поздравя докладчика г-н Tarabella за този доклад. Моето твърдо убеждение е, че този доклад е отговорът на необходимостта от борба срещу стереотипите и проявите на дискриминация по пол. За много мои колеги той може да е пореден, но за мен той е един обновен и по-ефективен ангажимент по отношение на равнопоставеността на половете на европейско ниво, за да се повиши социално-икономическият статус на жените и особено от новите страни-членки, тяхното по-широко представителство на политическата и бизнес сцена и насърчаване на тяхното кариерно израстване.
<P>
Предвид факта, че социалните, правни и икономически институции определят достъпа на жените и мъжете до ресурсите, техните възможности и тяхната относителна власт, за мен е изключително важно на жените да бъдат гарантирани равни права по отношение на участието в политиката, заемането на важни политически и управленски позиции в бизнеса, тяхното представителство на най-високото ниво в управителните съвети на компаниите, както и повишаване на образователния ценз и еднакви с тези на мъжете възможности за растеж в кариерата, особено в случаите след продължителен отпуск по майчинство, като едновременно с това винаги се отчита въпросът за поддържане на баланса между професията и семейните задължения.
<P>
Нуждаем се от изграждането на институционален механизъм, който да положи началото на последователна политика по отношение на този проблем, защото борбата с дискриминацията по пол се постига чрез въвеждане на позитивни и насърчителни мерки в дългосрочна перспектива, законодателни реформи, повишаване на доходите и качеството на живот, иначе не бихме днес говорили по този въпрос в тази зала.
<P>
За постигането на значителен напредък във връзка с равенството пред закона, равенство на възможностите, включително равенство на възнаграждението за положен труд и равенство в достъпа до човешки ресурси, и други производствени ресурси, които дават повече шансове, ние - Европейският парламент, Европейската комисия, имаме възможност и трябва да насърчим държавите-членки и гражданското общество за ефективни мерки.
<P>
Убедена съм, че равноправното участие на жените в управлението на ресурсите, в икономическите възможности, във властта и политическата гласност ще окажат положително въздействие върху икономическото развитие на обществото ни, укрепвайки способността на страните да се развиват, да намалят бедността и да бъдат управлявани ефективно и по-добре.
<P>
В този смисъл насърчаването на равенството на половете е важна част от стратегията за излизане от икономическата криза и за адекватно посрещане на демографската криза. То ще даде възможност на жени и мъже да се справят с бедността и да подобрят стандарта си на живот.
<SPEAKER ID="176" NAME="Franziska Katharina Brantner" AFFILIATION="Verts/ALE">
(EN) Г-жо председател, бих искала да насоча вниманието на новата Комисия към два аспекта от доклада, които са от особено значение за нашата групата, Зелените, като се надявам, че има възможност тези бележки да се изпратят на члена на новата Комисия, отговарящ за съответния ресор.
<P>
Ще се спра на два момента: първият е дългоочакваното изменение на директивата за равното заплащане за равен труд. Считаме, че това е от първостепенно значение за жените в Европа. Разликата в заплащането е недопустима - годината е вече 2010 и е време да се предприемат действия за премахването на тази разлика. Вие, г-н Шпидла, признахте, че ни е нужни правен акт. Ние действително очакваме с нетърпение да получим предложение от Комисията за нов акт в рамките на настоящия законодателен период.
<P>
Вторият момент се отнася до правото на отпуск по бащинство. Тук бих искала да подчертая, че докладът засяга равенството между жените и мъжете. Ние искаме равенство и за мъжете, за да могат да прекарват време с децата си и да поемат тази отговорност, ако пожелаят. Нужна ни е равнопоставеност между жените и мъжете в избора за това как да живеят, как да работят и как да се грижат за семействата и децата си. Следователно макар да считаме, че е от решаващо значение за Европейския съюз да изпрати сигнал до бащите, ние бихме искали да направим нещо повече - да отворим път към едно съвременно общество. Разчитаме на Комисията най-сетне да внесе за разглеждане една изключително съвременна и далновидна директива по този въпрос.
<P>
Накрая, с голямо нетърпение очакваме предложенията на испанското председателство относно изкореняването на насилието спрямо жените в цяла Европа и се надяваме Комисията да се заеме с тези предложения.
<SPEAKER ID="177" NAME="Julie Girling" AFFILIATION="ECR">
(EN) Г-жо председател, ние, жените в Европейския парламент, сме определено в позицията на малцинство. Имаме удовлетворителна и стимулираща работа, с равно заплащане, равни пенсии, равен достъп до отговорни постове - такава голяма разлика в сравнение с толкова много от нашите избиратели.
<P>
Приветствам доклада и аплодирам акцента, който г-н Tarabella поставя на икономическото благосъстояние на жените. Считам, че това е най-важният фактор за насърчаване на равенството между половете. Когато жените контролират живота си в икономически план, те могат много по-добре да управляват всички други аспекти на своя живот. В настоящото време на икономически предизвикателства трябва да се погрижим жените да не бъдат оставяни на ниско платени и несигурни работни места.
<P>
Бих искала да поздравя Европейската асоциация на инженерните индустрии за наскоро формулираната визия в нейната политика, в която се настоява за насърчаване на обучението по математически и точни науки, особено при жените. Тя желае да привлече много по-голям брой квалифицирани жени, които твърде дълго са отбягвали много инженерни области.
<P>
Да, положението на жените засяга политиките, то е свързано с насоките, но също така и с делата - делата, които са по-красноречиви от словата. Това е пътят напред - с просветени работодатели, които признават силните страни на жените и спомагат за тяхното икономическо благосъстояние.
<SPEAKER ID="178" NAME="Eva-Britt Svensson" AFFILIATION="GUE/NGL">
(SV) Г-жо председател, искам да благодаря на г-н Tarabella и на колегите му от комисията по правата на жените и равенството между половете за добрия доклад.
<P>
Искам да наблегна по-специално на два аспекта. Надявам се, че пленарният състав поддържа тезата за значимостта на отпуска по бащинство. Отпускът по бащинство е не само важен сигнал за това, че и двамата родители носят отговорност за децата - той води и до други положителни последици. Проучванията показват, че бащи, които са ползвали отпуск по бащинство, продължават да поемат по-големи отговорности по отношение на дома, семейството и децата на по-късните етапи от живота си. С други думи ангажирането на бащите създава здрава основа за по-нататъшна работа във връзка с равенството между половете.
<P>
Вторият въпрос, който искам да повдигна и който подкрепям, е, че на жените трябва най-малкото да им се предостави правото да вземат решения относно собствените си тела, относно своята сексуалност и репродуктивност. Предоставянето на това право на жените означава, че когато се раждат деца, те ще са желани и действително ще могат да се развиват - нещо, което е основно право на всяко дете. Искаме да видим края на вредите, засягащи живота на жените, на факта, че дори и днес умират жени вследствие на незаконни аборти. Дайте на жените правото на самоопределение и свобода на волята - не само що се отнася до финансовите средства, политиката и обществото, но и по отношение на собствените им тела.
<SPEAKER ID="179" NAME="Morten Messerschmidt" AFFILIATION="EFD">
(DA) Г-жо председател, аз също считам, че този въпрос е важен и поради това, докато седя и слушам разискването, не мога да не се учудя на факта, че изглежда всички политически групи, с изключение на групата "Европа на свободата и демокрацията" считат, че борбата за равенството между жените и мъжете е нещо, с което жените трябва да се справят сами. Във всеки случай може да останете с това впечатление, докато слушате иначе отличните оратори, които се изказват тук днес. Мисля, че силно впечатление прави липсата на оратори мъже и се радвам, че групата, към която принадлежа, успя да излъчи двама.
<P>
От друга страна, що се отнася до стила и формата на разискването, бих искал да отбележа, че според мен в самия доклад се акцентира силно единствено върху социално-икономически съображения. Много място се отделя на пазара на труда, на разликите в заплащането, на обучението, на правилата относно управителите на дружествата и на други подобни въпроси и тези неща са действително важни; но има една конкретна област - както вече спомена един от преждеговорившите - която изцяло отсъства, и това е огромният културен проблем, пред който сме изправени, в резултат на имиграцията от ислямския свят. Мисля, че е доста жалко в доклад, в който следва да се разглежда равноправието на жените, дори да не се споменават проблеми като принудителния брак, задължителното носене на забрадки, убийствата на честта, липсата на достъп до образование и т.н. Тези елементи трябва да се включат, ако искаме да имаме вярна картина на Европа в 2010 г.
<SPEAKER ID="180" NAME="Krisztina Morvai" AFFILIATION="NI">
(HU) Искам да предложа на Европейския парламент да възприеме нов подход към въпроса за абортите. Настоявам най-сетне да се сложи край на шокиращата лъжа, че абортът е нещо благотворно за жените, дори може би мерило за тяхната свобода. Не! Както е известно на мнозина - и жени, и мъже - абортът е болезнено и пагубно посегателство както върху тялото, така и върху душата на жената. Точно поради тази причина, вместо постоянно да говорим за улеснен достъп до аборт, нека най-сетне да поговорим за предотвратяването на абортите, като акцентираме върху него и помогнем на жените в това отношение. Нека помогнем на жените да се подготвят за планирана бременност, а ако се случи непланирана бременност и бъде заченато непланирано дете, на това дете трябва да се даде възможност да дойде на бял свят и да бъде отгледано с любов от жени, от двойки, защото те би трябвало да получават всякаква помощ и подкрепа, за да са в състояние да го сторят.
<SPEAKER ID="181" NAME="Anna Záborská" AFFILIATION="PPE">
(FR) Г-жо председател, г-н член на Комисията, предложението за резолюция на г-н Tarabella, който се присъедини към нас в комисията за правата на жените и равенството между половете след последните избори за Европейски парламент, е амбициозно. Имам предвид по-специално параграф 20: Парламентът "изразява надежда за ... създаване на европейска харта за правата на жените".
<P>
Всеки, който е запознат с историята на евроинтеграцията, ще си спомни, че принципът за равенство между половете на пазара на труда е предвиден още в Римския договор. Във всяка държава-членка съществуват закони за равното третиране на жените и мъжете. Да се призовава за нови харти е лесно решение. По-голямо усилие се изисква за прилагане на съществуващите инструменти.
<P>
В действителност, ако не заличим параграф 20 от това предложение за резолюция, ще добавим към Европейската конвенция за правата на човека на Съвета на Европа, към Хартата на основните права на Европейския съюз и към чисто новия Европейски институт за равенство между половете, четвърти инструмент под формата на специална нова харта, посветена на подпомагането на жените.
<P>
Имам някои въпроси. Каква би била ползата от нова харта за правата на жените? Каква добавена стойност би привнесла? Никаква. Погрешно е да се счита, че една харта ще реши проблемите на жените. Естественото право, от което би трябвало да се ръководим в мислите си и в отговорните си политически действия, не признава специални права. Никой не може да каже, че правата на жените се пренебрегват в правните актове. Това би било нечестно в интелектуален план и неправилно от фактологична гледна точка.
<P>
Затова гласувам против параграф 20. Главният проблем е Хартата. Ако параграф 20 остане в предложението за резолюция, няма да мога да го подкрепя.
<P>
Накрая, г-н член на Комисията, благодаря ви за сътрудничеството с комисията по правата на жените и равенството между половете по време на вашия мандат.
<SPEAKER ID="182" NAME="Sylvie Guillaume" AFFILIATION="S&amp;D">
(FR) Г-жо председател, преди всичко искам да поздравя моя колега г-н Tarabella за високото качество на изготвения от него доклад и за успешното му справяне с тази задача, чрез която атакува цяла гама от проблеми, свързани с равенството между половете.
<P>
Трябва да признаем, че е постигнат определен напредък по отношение на равенството. Все още обаче са необходими много усилия, по-специално в условията на икономическата и социална криза, която оказва още по-голямо въздействие върху една поначало изключително уязвима част от населението, а именно жените.
<P>
Трябва да наблегнем и на двойната дискриминация, която понякога засяга жените поради наличието на увреждане, поради напреднала възраст или поради принадлежност им национално малцинство. Искам по-специално да изтъкна три аспекта. Нужно е да се въоръжим с общи, надеждни и последователни показатели на европейско ниво. Това би трябвало да ни позволи да предлагаме решения, отразяващи условията в реалния живот, които могат да бъдат оценени при използване на достоверни данни, свързани с равенството между половете.
<P>
Ако наистина искаме да вървим към реално равенство, то тогава трябва да се въведе отпуск по бащинство на европейско ниво. Това е важен фактор, когато става въпрос за равнопоставеност по отношение на заетостта и на семейния живот.
<P>
Третият аспект, който искам да засегна накрая, е, че за да има равенство между половете, жените непременно трябва да имат контрол над собствените си тела. Съвсем ясно е, че това означава да се даде възможно най-лесен достъп на жените до противозачатъчните средства и абортите. Съжалявам, че този въпрос все още предизвиква такава, меко казано, чувствителност, но е очевидно, че докато не бъде направено така, че жените да могат да контролират сексуалните си права, няма да успеем да постигнем целта си в нашата битка за истинско равенство между жените и мъжете.
<SPEAKER ID="183" NAME="Siiri Oviir" AFFILIATION="ALDE">
(ET) Г-жо председател, г-н член на Комисията, госпожи и господа, най-напред моите поздравление към г-н Tarabella, но сега да преминем към доклада. Равенството между жените и мъжете не е самоцел, а предпоставка за постигането на общите ни цели.
<P>
Равенството в ежедневието е в интерес на всички, както на мъжете, така и на жените, но този проблем няма да бъде решен само с отделни законодателни актове. Фактът, че днес все още говорим за това, както правим от 40 години насам, е знак, че само една комплексна интегрирана политика ще ни доближи до целта ни. Ето защо искам да подчертая голямото значение на изпълнението и надзора.
<P>
Второ, разпространението на остарели стереотипи, свързани с пола, поддържа по същество средновековни роли на мъжете и жените в обществото и засилва неравенството между половете. Ние искаме да променим положението, но трябва и самите ние да дадем пример в това отношение. Утре ще гласуваме състава на новата Европейска комисия, в която жените са едва една трета. Днес вече не можем да променим това положение. Бих призовала при избора на следващата Комисия да се номинират по двама кандидати от всяка държава-членка - един мъж и една жена. Така ще вземаме решения не въз основа на пола, а на базата на компетентността им. Статистическите данни, свързани с образованието, сочат, че това не бива да плаши жените и затова съм сигурна, че няма да се срамуваме. Накрая искам да благодаря на г-н Шпидла, като се надявам, че той ще постигне всички цели, които си е поставил.
<SPEAKER ID="184" NAME="Michail Tremopoulos" AFFILIATION="Verts/ALE">
(EL) Г-жо председател, в този важен доклад за 2009 г. съвсем правилно се посочва, че насилието е основно препятствие за равенството между жените и мъжете. В него обаче не се споменава конкретно домашното насилие. За съжаление този проблем е широко разпространен и засяга всяка общност. В Гърция например статистическите данни показват, че през последните 18 месеца са извършени 35 убийства на съпрузи.
<P>
Въпреки това структурите за подкрепа на малтретирани жени са или елементарни, или дори несъществуващи. Европейският парламент следва да насърчава държавите-членки, включително Гърция, да създават структури за подкрепа на жени, преживели насилие, към всички местни органи на властта, с пълно психологическо, правно и професионално консултиране, като и на приюти за жени с подходящ персонал.
<P>
Държавите-членки следва да взимат предвид измененията, предлагани от женските организации и от юристите, за отстраняване на неяснотите и "вратичките" в законодателството относно домашното насилие. Накрая, в училищата следва да се въведат просветни програми, насочени срещу дискриминацията спрямо жените, като опит за промяна нa социалните стереотипи.
<SPEAKER ID="185" NAME="Jaroslav Paška" AFFILIATION="EFD">
(SK) Искам да започна с това, че считам за правилно Европейският парламент да се ангажира активно с въпроса за равенството между половете. Но не мога да се отърся от мисълта, че нашата европейска политика страда от тежка, много тежка форма на шизофрения. Бих искал да цитирам част от един неотдавнашен доклад на агенция. Шестнадесетгодишната Медина Меми от град Кахта в турския вилает Адъяман била погребана жива от близките си в кокошарник до дома на семейството. Полицаите я намерили в седнало положение, заровена на два метра под земята. При аутопсията било констатирано, че момичето имало големи количества пръст в дробовете и стомаха. Бащата на момичето спокойно признал за деянието пред полицията и заявил, че заровил момичето, защото дружало с няколко момчета. Госпожи и господа, в Турция и в сходни с нея страни по този начин се убиват жени и дори момичета, само защото са разговаряли с мъже. Ако се отнасяме сериозно към равенството между половете, как изобщо е възможно да приемаме идеята, че страна с подобно отношение към нежния пол може да е част от цивилизована Европа. Равенството между половете касае не само изчислението на малки разлики в доходите, а преди всичко правото на живот и на човешко достойнство, което постоянно се отказва на жените в много от съседните ни държави.
<SPEAKER ID="186" NAME="Laurence J.A.J. Stassen" AFFILIATION="NI">
(NL) Г-жо председател, днес разискваме доклада за напредъка по отношение на равенството между жените и мъжете в Европейския съюз. Засегнати бяха много въпроси, но ако има една тема, която отсъства от доклада, то това е ужасяващото неравенство между жените и мъжете в европейската мюсюлманска общност, където жените са напълно подчинени на мъжете въз основа на правилата в Корана. Участието на мюсюлманки в трудовия живот или в сферата на висшето образование почти не подлежи на обсъждане от страна на мъжете и ако изобщо се случи, жените трябва да носят бурка или забрадка, което значително намалява шансовете им за намиране на работа.
<P>
Следователно Европейският съюз трябва да се бори не за правото да се носи бурка, а за правото да се работи, без да се носи такава. Холандската Партия за свобода (PVV) подкрепя Франция в стремежа й да забрани носенето на бурка на публични места и изразява надежда, че такава забрана ще се въведе на национално ниво и в другите държави-членки. Г-жо председател, трябва да се направи нещо по отношение на възмутителното подчинено положение, в което биват държани тези жени.
<P>
Партията за свобода изразява надежда за енергична борба против тази назадничавост. Тези жени имат право на свобода на изразяване и на свободата да получат образование, без непременно да се страхуват, че ще бъдат изолирани поради исляма. Време е за нова вълна на еманципация. Следователно Партията за свобода няма да подкрепи настоящия доклад, тъй като в него не се разглеждат действително важните въпроси, което считаме за много възмутително.
<SPEAKER ID="187" NAME="Christa Klaß" AFFILIATION="PPE">
(DE) Г-жо председател, г-н член на Комисията, госпожи и господа, днес много пъти чухме думите, че жените в Европа продължават да страдат от неравнопоставеност на работното място. Въпреки това процентът на трудовата им заетост се е повишил от 51% през 1997 г. на 58% през 2007 г. Днес жените са високо квалифицирани, но броят на жените на ръководни длъжности остава непроменен през последните няколко години, въпреки че в специалностите икономика, стопанско управление и право се приемат по-голям брой жени, отколкото мъже.
<P>
Трябва да признаем, че през 2007 г. на непълно работно време са били заети 31% от жените, което е четири пъти повече от мъжете. Жените печелят средно 17,4% по-малко от мъжете, те в най-голяма степен са застрашени от бедност и, особено на старини, те страдат тежко не само от самота и от зависимост от чужда помощ, но и от бедност. Трябва да променим това положение.
<P>
Жени в бизнеса, работещи жени - за това настояваме. Призоваваме за специални споразумения, за това, отпускът по бащинство и закрилата на майчинството да бъдат поставени на равна нога, а някак си постигнахме обратното: жените са прекалено скъпи и затова не ги наемат на работа. Всички решения произтичат от икономиката. Истинската несправедливост в тази ситуация се състои в по-низшето положение на жените и във факта, че получават малко признание за семейните и домакинските си задължения.
<P>
Г-н член на Комисията, преди малко заявихте, че бихте искали да се направи анализ на съотношението между разходите и ползите от тази ситуация, но в това отношение не могат нито да се направят изчисления, нито да се извършат плащания. Трябва да признаем, че майките и бащите с радост биха предпочели да се грижат за семействата си, ако това не се считаше за непълноценна дейност и ако не оказваше неблагоприятно влияние върху кариерното развитие. Хората, които полагат труд в полза на семейството, вършат много важна обществена дейност, защото формират нашето бъдеще; те придобиват умения и дори се зареждат с енергия, включително за бъдещата си професионална дейност.
<P>
Ето защо икономиката трябва да работи в подкрепа на семействата и жените. Преосмислянето на начина на функциониране на обществата ни е много по-спешно от създаването на нови европейски обсерватории и институти.
<SPEAKER ID="188" NAME="Antigoni Papadopoulou" AFFILIATION="S&amp;D">
(EL) Г-жо председател, международната икономическа криза очевидно оказва отрицателно въздействие върху мъжете и жените. Тя доведе до загуба на работни места и до политики на финансови ограничения. При никакви обстоятелства обаче тя не бива да се използва като извинение да се прекрати насърчаването на политиките за равенство, защото тези политики могат да бъдат двигател на социално-икономическото развитие и възстановяване на Европа.
<P>
Същевременно кризата създава уникална възможност и отправя предизвикателство към Европейския съюз и към правителствата на държавите-членки да създадат условия за повишаване на конкурентоспособността на глобално ниво, като направят преглед и включат аспекта на равенството между половете във всяка политика, с цел преодоляване на отдавнашните демократични дефицити за сметка на жените.
<P>
Нужно е да повишим усилията си за ликвидиране на неравното заплащане, насилието, "стъкления таван" в кариерното развитие на жените, дискриминацията и бедността. Трябва да намерим начини за съвместяване на професионалния и личния живот, за подобряване на детските градини, яслите и старческите домове, както и за оказване на подкрепа на работещите жени и двойки, а също и на семействата с един родител и на хората с увреждания. На първо място обаче, трябва ефективно да приложим на практика всички закони за равенството.
<SPEAKER ID="189" NAME="Nadja Hirsch" AFFILIATION="ALDE">
(DE) Г-жо председател, настоящата година е обявена за Европейска година на борбата с бедността и социалното изключване. Жените все още са силно застрашени от обедняване или живот в бедност. Има множество малки стъпки, които ги отвеждат до това положение: момичетата обикновено избират работа, която не е особено добре платена. След това решават да имат деца, което често ги принуждава да работят само на непълен работен ден. В друг случай могат да решат да се грижат за родителите си или за своите баба и дядо, което отново поставя по-възрастните жени в положение, при което не могат да се върнат на работа. Тези периоди се трупат и в резултат на това трудовата кариера на жените се развива много по-бавно. Това се отразява и във факта, че те получават по-ниски пенсии например. Този въпрос има множество аспекти и много от тях са включени в доклада.
<P>
Действително важното послание, което трябва да предадем, е, че около нас вече има много възможности, но момичетата и жените трябва да се възползват от тях. Информацията, че дадено момиче учи инженерство и е достатъчно смело, за да го стори - ето това трябва да популяризираме в училищата. Това се отнася по-специално и за жените имигранти. Бих искала да подчертая още нещо: ако огледате пленарната зала днес, ще видите, че две трети от нас, присъстващите на това разискване, сме жени и една трета са мъже. Трябва да спечелим и мъжете на наша страна, за да проявят много по-голям интерес към тази тема, така че един ден и останалите две трети, мъжете, да присъстват и да подкрепят аспектите, свързани с жените.
<SPEAKER ID="190" NAME="Joanna Katarzyna Skrzydlewska" AFFILIATION="PPE">
(PL) Г-жо председател, в доклада на г-н Tarabella относно равенството между жените и мъжете в Европейския съюз се отправят няколко много важни предложения към Европейската комисия и към държавите-членки. Отново се акцентира върху проблема с неравенството във връзка със заплащането на жените, както и върху липсата на предложение от страна на Комисията за законодателен акт за намаляване на тези разлики. Повдига се въпросът за жените, работещи в малки семейни предприятия, където те често остават без социални осигуровки, като трудът им не се отразява в регистрите за трудов стаж и не се зачита при определяне на правото им на пенсия. Подчертава се значението и необходимостта от съвети за кариерно развитие, които биха спомогнали за активизиране на жените, загубили мястото си на пазара на труда, много често поради раждане на дете или защото са останали вкъщи, за да се грижат за възрастен човек. Набляга се на необходимостта да се подпомагат жените, които искат да започнат самостоятелна стопанска дейност. Призовава се за популяризиране на техническите професии сред младите жени, които са в началото на трудовия си живот, за увеличаване на процента на жените, заемащи длъжности и осъществяващи дейности, типични за мъжете. Набляга се на необходимостта да се даде предимство на групи от жени, които са в особено затруднено положение, като жените с увреждания, възрастните жени и жените, които издържат други лица.
<P>
По мое мнение обаче сред тези значими и фундаментални въпроси има и ненужни разпоредби, отнасящи се до репродуктивното здраве, както и други, които дават широк и неограничен достъп до аборт. Бих искала да обърна внимание на моите колеги, че решенията по въпросите, свързани с аборта, са в компетентността на правителствата на отделните държави-членки. Ние се борим за равното третиране на жените и мъжете, но не трябва да го поставяме в зависимост от предпочитания, свързани със сферите на сексуалността. Този вид практика може да доведе до значителен спад в подкрепата за доклада, който обсъждаме.
<SPEAKER ID="191" NAME="Vilija Blinkevičiūt" AFFILIATION="S&amp;D">
(LT) Първо искам да благодаря на докладчика, г-н Tarabella, за свършената от него работа.
<P>
За да се преодолее икономическият спад, много важно е да се инвестира в човешки капитал и в социална инфраструктура, което ще създаде условия за използване на целия потенциал на жените и мъжете.
<P>
Сега Европейският съюз се доближава до заложената в Лисабонската стратегия цел да се достигне 60% трудова заетост при жените до 2010 г. Заетостта при жените обаче варира значително в зависимост от държавата-членка. Ето защо Комисията и държавите-членки трябва да предприемат ефективни мерки за гарантиране на изпълнението на директивата за равно третиране на мъжете и жените в областта на заетостта и професиите.
<P>
Днес заплащането на мъжете и жените в държавите-членки се различава значително и затова незабавно трябва да призовем държавите-членки да приложат принципа "равно заплащане за равен труд". Комисията все още не е представила за обсъждане проект на законодателен акт, свързан с прилагането на принципа на равно заплащане за мъже и жени.
<P>
Наложително е да се насърчи равното поделяне между жените и мъжете на отговорностите в личния и семейния живот и по-добре да се разпредели времето, посветено на платената и неплатената работа.
<P>
Държавите-членки трябва да вземат всички възможни мерки за осигуряване на достъп до заведенията за деца в предучилищна възраст.
<P>
Въпросът за отпуска по бащинство все още не е решен. Затова трябва да намерим общо решение за въвеждане на този отпуск в директивата.
<P>
Освен това по време на консултациите на Комисията относно новата Стратегия 2020 не се обръща достатъчно внимание на въпросите на равенството между жените и мъжете. На въпросите, свързани с равенството между половете, трябва да се придаде по-голямо значение и те да се интегрират в новата стратегия.
<P>
В заключение, искам да благодаря от все сърце на члена на Комисията за дълготрайното ни сътрудничество в областта на равенството между половете, заетостта и социалните въпроси. Благодаря Ви и успех!
<SPEAKER ID="192" NAME="Lena Kolarska-Bobińska" AFFILIATION="PPE">
(PL) Г-жо председател, в Европа настъпват промени, - както може да се види от доклада - които благоприятстват подобряването на образованието и повишаването на заетостта сред жените, въпреки че все още има големи разлики. Това подобряване се осъществява в области, в които жените сами вземат решения и проявяват инициатива и твърдост. Но в областите, в които те имат слабо влияние, действат стереотипи, които не им позволяват да напредват или да участват в обществения живот. Ето защо броят на жените на ръководни длъжности не се повишава и участието им в политиката се увеличава много бавно. Затова от решаващо значение в това отношение е да се борим със стереотипите и да предприемаме действия, целящи насърчаване на равенството между половете в обществения живот и в политиката. В доклада се говори за засилване на тези действия, но това не е достатъчно. Ние заедно трябва да правим такива предложения. Трябва да насърчаваме Комисията и държавите-членки да започнат обсъждане за повишаване на участието на жените в политиката. Когато жените взимат по-голямо участие в политиката, по-добре се обмислят социалните въпроси, тези за детските заведения, въпросите, свързани с жените и тяхното равенство като цяло.
<P>
В Полша започнахме дебат по темата за приоритетите в политиката. Група жени предприеха инициатива сред обикновените граждани за изготвяне на закон за равенство в политиката, съгласно който 50% от кандидатите по време на избори следва да са жени. Събрахме над 100 000 подписа в подкрепа на закона и изпратихме подписката до полския парламент. Започна много голяма дискусия и не знам дали идеята ще има успех - дали парламентът ще гласува в подкрепа на нашето предложение. Не знам дали то ще има голям успех, но самият дебат, който тече, до голяма степен промени осведомеността в обществото. Това личи от резултатите от допитвания до общественото мнение, с които разполагаме. Затова призовавам за започването на такъв дебат относно участието на жените в политиката в държавите от Европейския съюз.
<SPEAKER ID="194" NAME="Joanna Senyszyn" AFFILIATION="S&amp;D">
(PL) Г-н председател, добре е, че резолюцията, която обсъждаме, съдържа параграф 38, съгласно който жените трябва да разполагат с контрол върху сексуалните и репродуктивните си права, по-специално благодарение на улеснен достъп до противозачатъчни средства и аборт, както и на възможност за безопасен аборт. Това е важно, особено за гражданите на страни, в които има ограничителни закони срещу аборта и в които се разпространява лъжлива пропаганда в подкрепа на живота. В моята страна - Полша - политическата десница, която е изцяло под влиянието на духовенството, не позволява осъществяването на същинско сексуално образование и ограничава предпазването с противозачатъчни средства и законния аборт. Дори думата "аборт" е почти изцяло заличена от полския език и е заменена с израза "убийство на заченато дете". За да се сложи край на случаите на законно прекратяване на бременност, които възлизат само на няколко стотици годишно, от няколко години се правят опити в полската конституция да се включи клауза за закрила на живота от момента на зачатието. Цифрата 100 000 незаконни аборта не притеснява така наречените активисти, подкрепящи живота, които лицемерно се преструват, че тези аборти не се случват.
<P>
Европейският съюз трябва да сложи край на пренебрежителното отношение на държавите-членки към репродуктивните и сексуални права на жените.
<SPEAKER ID="195" NAME="Danuta Maria Hübner" AFFILIATION="PPE">
(EN) Г-н председател, жените представляват половината от талантливото население на Европа. Не бива да прахосваме този творчески потенциал. Ако успеем да насочим този потенциал към икономиката, ще направим огромна крачка напред по отношение както на нагласите, които все още присъстват в европейските общества, така и на новия план на Съюза за засилен растеж, повече работни места и повишена конкурентоспособност.
<P>
Равните възможности действително съществуват на хартия. Съюзът е създал поне 13 директиви относно равенството между половете. Този принцип е закрепен в договора и в конституциите и законодателните актове на държавите-членки, но действителните данни сочат нещо по-различно. Никога преди жените не са били толкова високо образовани, но когато става въпрос за предприемачество, делът на жените е все още непропорционално нисък.
<P>
По отношение на разликата в заплащането между половете на практика през последните години нищо не се е променило. Когато осъществяват стопанска дейност, жените рядко пресрочват издължаването на заемите си, но достъпът до финансови средства е по-труден за жените и това се определя от изискването на банките за обезпечение. Трябва да имаш повече пари, за да получиш паричен заем, а само 1% от световните активи са собственост на жени.
<P>
Въпреки по-високата им квалификация и образование, като цяло делът на жените в управлението е все още непропорционално малък. Повишаването на броя на жените на управленски позиции е ключът към всичко. Жените могат да популяризират своите доводи и доказателства и да рекламират плановете си за действие, но действителната власт се състои във вземането на управленски решения и поради тази причина жените трябва да участват в него.
<P>
Критичната маса е от съществено значение за промяната. Една-единствена жена, участваща в управленски орган, трябва бързо да адаптира поведението си, за да бъде приета от мъжкото мнозинство. Като начало, включването на няколко жени в даден управителен съвет е вече положителна промяна, но тези стратегии няма да са от голяма полза, ако не успеем да премахнем най-голямото препятствие пред жените - съвместяването на семейния и професионалния живот. Останалите пречки изискват реакция под формата на политики и затова все още са ни нужни политики, насочени към пола, както на национално равнище, така и на равнище Европейски съюз.
<SPEAKER ID="196" NAME="Georgios Papanikolaou" AFFILIATION="PPE">
(EL) Г-н председател, искам да подкрепя казаното от моите колеги - многобройните жени и множеството мъже - и от нашия докладчик, г-н Tarabella, когото поздравявам, и да заявя, че всички ние горещо подкрепяме различните действия и инициативи за изкореняване на всякакъв вид дискриминация между жените и мъжете. Това се разбира от само себе си, защото точно по този начин следва да действаме в отвореното, демократично и либерално общество, в което всички ние искаме да живеем.
<P>
Полагат се значими усилия и това следва да се подчертае. На европейско ниво бих припомнил на Парламента за директива 2006/54/ЕО, която съдържа изискването държавите-членки да премахнат всички форми на дискриминация между половете до август 2009 г. Бих напомнил на Парламента и за европейската Пътна карта за равенство между жените и мъжете за периода 2006-2010 г.
<P>
Също така приветствам и напомням на Парламента за всички инициативи, които се предприемат от националните правителства на държавите-членки на Европейския съюз по този въпрос, като последната от тях е тази на правителството на президента Саркози да се насърчи приемането на законодателен акт за забрана на носенето на бурка на публични места.
<P>
Всичко това са конкретни стъпки, но са необходими още такива, ако искаме да променим, преди всичко останало, нагласата си по отношение на предотвратяването на всички форми на дискриминация. За съжаление, все още съществува дискриминация и една уязвима категория, която искам да спомена, е тази на новите майки. Бях изненадан, когато прочетох в един доклад на Европейската комисия относно целите от Барселона и детските заведения в Европейския съюз, че почти всички европейски майки заявяват, че не могат да отгледат децата си така, както желаят, поради прекомерните отговорности, пред което са изправени ежедневно. Трябва да осъзнаем и да наблегнем максимално на факта, че невъзможността да се постигне реално равенство между половете застрашава днешните деца, които са лишени от стабилна семейна среда, в която остро се усеща присъствието на майката. Това застрашава психическото равновесие и развитието на стабилни личностни черти у днешните деца, които са утрешните граждани на Европейския съюз.
<SPEAKER ID="197" NAME="Zita Gurmai" AFFILIATION="S&amp;D">
(EN) Г-н председател, икономическата криза открои факта, че правата на жените и равенството между половете са свързани с продължаващите икономически проблеми.
<P>
В страните, в които е въведено законодателство в подкрепа на равенството между половете, обикновено представителството на жените на пазара на труда е значително по-голямо, както и процентът на раждаемостта. Обикновено в тези държави е налице по-благоприятно положение в икономическата, социалната и пенсионната сфера. Освен това заплатите на жените са от решаващо значение за семейството.
<P>
Очевидно е, че в предстоящата стратегия ЕС 2020 следва да се заложат основните моменти на един ясен ангажимент за включване на равенството между половете във всички европейски политики. Стратегията трябва да се съгласува с новата пътна карта за равенство между половете, както и с бъдещата харта за правата на жените. Както моят колега Marc Tarabella посочи в доклада си, здравните и сексуални права на жените са не по-малко важен инструмент и за социално-икономическото им овластяване. Трябва да осигурим достъп до знания, информация, медицинска помощ и подпомагане, за да предоставим на всички жени възможност за избор, както и равноправно положение и равен достъп.
<P>
Бих искала да благодаря на г-н Владимир Шпидла за петте години, в които работихме заедно, защото това е последният ми шанс да го поздравя. Много благодаря на Вас и на екипа Ви за чудесния принос.
<SPEAKER ID="198" NAME="Hella Ranner" AFFILIATION="PPE">
(DE) Г-н председател, госпожи и господа, на практика в това изключително интересно разискване вече бяха засегнати всички аспекти. Едва ли бих могла да си спомня нещо ново, с което да допринеса към него. Има обаче един въпрос, на който искам да се спра накратко: всички ние трябва да се стремим да правим нужното, така че жените вече да не попадат в положение, в което да трябва да избират между семейството, от една страна, и работата, от друга. Трябва да създадем условия това да се превърне в реалност. Би трябвало да имаме възможност да предприемем бързи действия, за да се гарантира възможността на жената да изпълнява ролята си на майки и професионално ангажирани личности по възможно най-добър начин.
<P>
Реалистично погледнато, изключването от дадена съществуваща схема на трудово възнаграждение е вероятно неизбежно. Но би трябвало жената да има възможност след завръщане на работа да компенсира изгубения период на трудова дейност. Считам, че това е решението, за което е необходимо и би трябвало да работим, особено във време на икономически предизвикателства. Ако успеем, а ние в Европейския парламент можем да допринесем много за този успех, резултатът ще е една съвременна Европа с действително равни възможности. За всички нас е ясно, че на практика това е възможно единствено при последователно прилагане на принципа за равенство между жените и мъжете.
<SPEAKER ID="199" NAME="Britta Thomsen" AFFILIATION="S&amp;D">
(DA) Г-н председател, в доклада на г-н Tarabella относно равенството между жените и мъжете се прави отличен преглед на големите предизвикателства във връзка с равенството, пред които сме изправени в ЕС. Едно от тези предизвикателства е да се повиши делът на жените в управителните органи на публичните и частните предприятия - не на последно място във финансовия сектор. Намираме се в условия на икономическа криза и трябва да използваме целия си талант, ако искаме да постигнем необходимия растеж. Казано просто, застрашена е конкурентоспособността ни.
<P>
В това отношение ЕС трябва да се поучи от Норвегия. През 2002 г. тогавашният норвежки министър на търговията и промишлеността пое инициативата и предложи, въз основа на обективни изчисления, в управителните съвети на предприятията да са представени най-малко 40% от всеки пол, така че Норвегия да използва цялото си талантливо население, за да може да се конкурира успешно на международно ниво. Настоящият начин на наемане на работа, при който предимно мъже наемат други мъже, има пагубен ефект върху генерирането на иновации и растеж. Трябва да използваме потенциала и на двата пола и да предприемем инициатива в ЕС за въвеждане на законодателство, подобно на това в Норвегия. През 2002 г. около 200 жени са участвали в управителни съвети в Норвегия, а днес тази цифра е почти пет пъти по-голяма. В същото време проучванията показват, че дружества, в чиито управителни съвети са представени и двата пола, се справят по-добре в чисто икономически план. Следователно борбата за равенство е чиста форма на проява на здрав разум.
<SPEAKER ID="200" NAME="Carlo Casini" AFFILIATION="PPE">
(IT) Г-н председател, госпожи и господа, г-н член на Комисията, принципът на равенство между жените и мъжете е част от основния поток на великото течение, което вече освободи чужденците, робите, чернокожите - и това е принципът на човешкото достойнство, който е еднакъв за всички. Така че докладът на г-н Tarabella и този на Комисията са похвални, защото правилният подход е винаги и изцяло да се отстоява този принцип.
<P>
Считам обаче, че е необходимо да отправя две критични забележки. Потокът на човешкото достойнство и на равенството между хората трябва да засяга всички, абсолютно всички, включително тези, които чакат да се появят на бял свят - неродените деца. Затова е недопустимо да се постъпва така, както в параграф 38 от този доклад, а именно да се говори за аборта като за аспект на сексуалните и репродуктивни права, или на правата на жените. Никой не отрича сложността на проблемите, когато става въпрос за случаи на трудна и нежелана бременност - има сериозни проблеми - но така или иначе, за тези неща не бива да се говори, освен ако не става въпрос за необходимостта да се възпитава уважение към живота и да се предлага всякакъв вид помощ на майките, така че те по собствена воля да предпочетат да продължат бременността си.
<P>
Втората ми критична бележка се отнася до разширяването на концепцията за сексуалното и репродуктивно здраве, както е сторено в съображение X, отвъд физическите и психически аспекти и включването на социални аспекти в нея.
<P>
Бих искал да знам какво означава това, че всяко сексуално поведение, каквото и да е то, трябва да бъде оправдавано от другите като проява на добро физическо състояние, а следователно и да бъде приемано и хвалено. Това не означава ли, че в крайна сметка нарушаваме не само свободата на съвестта, но и свободата на мнението? Ще задам този въпрос просто защото не го считам за банален.
<SPEAKER ID="201" NAME="Mairead McGuinness" AFFILIATION="PPE">
(EN) Г-н председател, позволете ми да изразя съгласието си с моите колеги, които твърдят, че по-големият брой законодателни актове не е решение, ако не прилагаме действащото законодателство относно равенството.
<P>
Второ, като човек, израснал в движението за по-голяма равнопоставеност, изпитвам безпокойство от факта, че младите жени считат битката за приключена. Ето защо трябва да активизираме дебата сред младите жени и мъже по въпросите на равенството, които стоят на дневен ред.
<P>
Що се отнася до икономическата криза - да, тя засяга жените, но, разбира се, когато мъжете загубят работата си, това се отразява и на жените. Считам, че трябва много ясно да заявим, че икономическата криза засяга всички, и по-специално семействата.
<P>
По отношение на параграфи 34 и 35 съм напълно съгласна и бих подкрепила призива към страните, които не са ратифицирали Конвенцията на Съвета на Европа за борба с трафика на хора, да го сторят. Надявам се ирландското правителство да спази ангажимента си и да го направи тази година.
<P>
Домашното насилие е ужасяваща действителност: много жени действително биват убивани в собствените си домове. Неотдавна имаше съдебен процес във връзка с такъв случай в Ирландия.
<P>
Параграф 38 обаче е в противоречие с клаузата за субсидиарността по отношение на аборта и считам, че трябва да се измени.
<SPEAKER ID="202" NAME="Olga Sehnalová" AFFILIATION="S&amp;D">
(CS) Г-н член на Комисията, госпожи и господа, когато преди около сто години е започнала борбата за предоставяне на жените на правото да гласуват, жените са се борели не за привилегия, а просто за признаване на основните им граждански права. Нека и ние се опитаме да поемем по този път днес.
<P>
Твърдо считам, че по-голямото участие на жените в политическия живот, особено на национално ниво, ще бъде улеснено от свободната конкуренция между кандидатите в избирателната надпревара. При такива условия жените несъмнено ще отстояват позициите си. Например по време на последните парламентарни избори в Чешката република свободната надпревара между кандидатите би довела до увеличаване на общия брой на жените, избрани от всички парламентарни партии, от нищожните 15% до приемливите 26%. Откриваме подобни резултати и при други видове избори.
<P>
Жените не трябва да са в ролята на молещи. Ако имат равен шанс, те ще си пробият път. Но докато избирателните системи представляват състезания между избрани групи от кандидати за предвидими места, без реален шанс да бъдат избрани други кандидати, няма равни възможности. Затова нека се стремим към действително равни възможности за всички, с други думи включително и за жените. Тогава няма да има нужда от квоти.
<SPEAKER ID="203" NAME="Gesine Meissner" AFFILIATION="ALDE">
(DE) Г-н председател, госпожи и господа, неотдавна направих изказване за работата ми в Европейския парламент, за задачите ми тук и за многобройните ми срещи. Тогава един мъж ме попита: "Какво казва съпругът Ви за това?" Чувала съм този въпрос много пъти. Знам, че го задават на жени, но считам, че в обратния случай на никой мъж никога не се задава въпросът: "Какво казва съпругата Ви за това?"
<P>
(Реплики)
<P>
На Вашия са го задавали? Е, тогава във Вашия случай можем да говорим за истинско равенство.
<P>
Нека ви дам друг пример: На една млада семейна двойка, мои приятели, наскоро им се роди бебе и родителите споделят една работа, а именно да се грижат за бебето си. Счита се, че това е нормално за съпругата, но към съпруга се отправят въпросите защо прекарва половината ден в сменяне на пелени и не счита ли, че това пречи на кариерата му. Това също не е равенство.
<P>
В заключение, позволете ми да се спра накратко на въпроса за равното заплащане, който обсъждахме днес. Въпреки че има дружества, които изплащат заплати, договорени от професионалните съюзи, има доказателства, че жените работят в отдели, в които имат по-малко възможности за развитие и където им се изплащат по-ниски добавки. Един последен пример: дружества, чието ръководство се състои от поне 30% жени, постигат по-голям успех в стопанската дейност. Равенството дава резултат!
<SPEAKER ID="204" NAME="Rareş-Lucian Niculescu" AFFILIATION="PPE">
(RO) Приветствам тази резолюция и съм доволен, че е отредено ключово място на въпроса за жените, които работят в селското стопанство и които нямат ясен, определен правен статут, що се отнася до правото им на собственост и на ролята им в домакинството. Този проблем с евентуални големи последици също е включен в дневния ред на испанското председателство на Съвета като важна цел. Трябва да търсим най-добрите решения, които са приложими в това отношение.
<P>
Надявам се също така, че ролята, която жените играят в европейската икономика, също ще намери важно място в бъдещата стратегия "ЕС 2020", която ще бъде обсъждана още тази седмица по време на срещата на високо равнище относно информацията в Брюксел.
<SPEAKER ID="205" NAME="Karin Kadenbach" AFFILIATION="S&amp;D">
(DE) Г-н председател, г-н член на Комисията, бих искала да изразя голямата си благодарност към моя колега, г-н Tarabella, за доклада му. Фактът, че този доклад съдържа повече от 40 параграфа, е нагледно свидетелство за това, че равенството и равните възможности за жените не са тема, на която можем да отдадем дължимото за по-малко от час. Тук има достатъчно материал за няколко разисквания. Днес обаче бих искала да наблегна на два момента. Първият се отнася до параграф 8 от доклада, в който се изразява критично отношение към факта, че интегрираният подход на равенство между жените и мъжете в настоящата Лисабонска стратегия на практика не съществува. Бих искала да се присъединя към призива Комисията и Съветът да включат глава, посветена на интегрираният подход на равенство между жените и мъжете, в своята стратегия "ЕС 2020"след Лисабон.
<P>
Освен това от съществено значение е държавите-членки да извършат анализ на въздействието в зависимост от пола, защото ако искаме да подходим сериозно към борбата срещу последиците от настоящата криза, трябва да предприемем действия при отчитане на специфичното положение на жените. Мисля, че държавите-членки следва действително да бъдат настоятелно призовани да предприемат действия въз основа на такъв анализ на данните и въздействието, за да се стимулира икономическото възстановяване. Също така считам, че жените имат права по отношение на собствените си тела и на здравето си.
<SPEAKER ID="206" NAME="Norica Nicolai" AFFILIATION="ALDE">
(RO) Макар че приветствам този доклад, искам да акцентирам върху един аспект. Не считам, че този законодателен акт е удачен, по-специално защото равенството между жените и мъжете е основен компонент на цивилизацията и културата на даден народ. Считам, че трябва да се предприемат положителни мерки в началото на развитието на всеки човек и да се постави началото на тип възпитание, при което се премахват стереотипите и силно и целенасочено се насърчава равенството между половете още от детството. Ако не възприемем този начин на мислене и не осъществим интеграцията по този начин, ще продължаваме да водим същия разговор за проучване на този въпрос и в по-малка степен за предприемане на някакви действия.
<P>
Искам да изтъкна още един момент. Неравенствата намаляват в едно общество на знанието или нов тип икономика. Считам, че това са важни стъпки в посока към равенството.
<SPEAKER ID="207" NAME="Zuzana Roithová" AFFILIATION="PPE">
(CS) Г-н председател, госпожи и господа, бих искала да отбележа, че остарелите цели от Барселона, които се споменават в този доклад, са в разрез с препоръките на експертите. Експертите доказаха, че най-малките деца, тези на възраст до две години, не трябва да постъпват в заведения, поради което е невъзможно да се наложи такъв планов показател на държавите-членки. От съществено значение за здравословното психическо развитие на бебетата и малките деца е да се полагат грижи за тях през целия ден от техните майки и бащи. При това този доклад представлява вмешателство в правата на държавите-членки, тъй като в него прозира желанието да се променят политиките им в подкрепа на семейството. Нашата работа, разбира се, е да се борим за ефективни мерки на европейско ниво за борба с трафика на хора и с насилието над жените и децата. Считам и искам да отбележа, че в този доклад липсва зачитане на правото на живот на нероденото дете. По мое мнение този доклад не е балансиран. Бих искала да завърша с благодарност към члена на Комисията, г-н Шпидла, и да му пожелая успех във всички начинания.
<SPEAKER ID="208" NAME="Katarína Neveďalová" AFFILIATION="S&amp;D">
(SK) Вяно е, че през последните тридесет години Европейският съюз направи много за подобряване на положението и правата на жените. Но най-впечатляващата разлика, която упорито се запазва и досега и която дори продължава да се задълбочава, е тази в заплащането на мъжете и жените.
<P>
Средно жените печелят почти 20% по-малко, като разликите в заплащането на мъжете и жените също така оказват значително влияние върху трудовите доходи и пенсиите на жените през целия им живот и върху онова, което все по-често наричаме феминизация на бедността. Разликите в заплащането са свързани с много правни, социални и икономически фактори, които са по-широкообхватни и се простират отвъд въпроса за равното заплащане за равен труд.
<P>
Трябва също така да предприемем общоевропейска кампания за премахване на дълбоко вкоренените предразсъдъци във връзка с уж естествения факт, че има такива, които носят панталони, както и по-малко ценени личности, които носят поли. Трябва открито да говорим по темата за домашното насилие и трафика на хора, която е все още табу и, разбира се, за въвеждане на принципа на равенство между половете в учебния процес на учениците от началните училища.
<P>
Бих искала да завърша, като задам един въпрос на всички, които присъстват тук днес. Как може обществото да цени и закриля жените като уникални и изключителни същества и като носителки на живота, след като считаме международният ден на жените за социалистическа отживелица?
<SPEAKER ID="209" NAME="Piotr Borys" AFFILIATION="PPE">
(PL) Г-н председател, много съм доволен, че днес се изказват и мъже, въпреки че, както се вижда, сме малцинство. Бих искал да разгледаме политиката за равнопоставеност на половете, като я категоризираме като огромен, неизползван социален потенциал - следователно ако искаме да мислим за бързо развиващо се общество, трябва да се преодолеят диспропорциите във всички области в рамките на следващите 10 години на днешното поколение.
<P>
Има три проблемни области: първо, диспропорцията в академичния свят. Жените са по-високо образовани, но не биват повишавани. Второ, участието на жените в политиката следва да е значително по-голямо и затова считам, че във всички държави-членки трябва да се въведат правила за равнопоставеност. Трето, предприемаческата област. Жените се справят по-добре например с микропредприятията, но участието им в управлението на големи дружества е доста ограничено. При настоящия темп на растеж жените ще постигнат еднакво участие едва през 2280 г. Това трябва да се промени.
<P>
В заключение ще посоча три неща. Първо, обсерваторията трябва да проучи добрите практики. Второ, искам да изразя огромната си благодарност към г-н Шпидла за това, че допусна възможността да се инвестира в детски градини чрез Европейския социален фонд - чудесният финансов инструмент на Европейския съюз. Трето, искам да заявя, че ако планирам да имам дете през този мандат, ще си взема отпуск по бащинство, ако г-н Buzek ми разреши.
<SPEAKER ID="210" NAME="Silvia-Adriana Ţicău" AFFILIATION="S&amp;D">
(RO) Считам, че е нужна ефективна система за планиране на кариерното развитие, за да се осигурят равни възможности на мъжете и жените, което означава, че трябва да има достатъчно детски заведения, като детски градини и ясли.
<P>
В момента в Европейския съюз има списъци с деца, чакащи да бъдат записани в детски градини и ясли. Има дори голям брой деца, които не могат да бъдат записани в такива учебни заведения поради недостиг на места. Всяко евро, инвестирано в създаването на детски заведения, има възвръщаемост за обществото в размер на шест евро в резултат на разкритите работни места и на подобряването на качеството на живот на европейските граждани. Затова се надявам, че в бъдеще Европейският съюз и държавите-членки ще инвестират повече в тези заведения за полагане на грижи за много малки деца.
<P>
Не на последно място, бих искала да насоча вниманието ви към положението на семействата с един родител и към трудностите, с които се сблъскват самотните родители при самостоятелното отглеждане на децата си.
<SPEAKER ID="211" NAME="Sidonia Elżbieta Jędrzejewska" AFFILIATION="PPE">
(PL) Г-н председател, според мен има два пътя за постигане на равноправие между жените и мъжете. Първият е равен достъп до икономически ресурси, а вторият - равен достъп до управлението на обществения живот. По мое мнение разликите в заплащането на жените и мъжете, които упорито продължават да съществуват, са недопустими. Трябва да има равно заплащане за равен труд. Освен това бих искала да подчертая, че според мен е много важно жените да участват в по-голяма степен в политическия живот и в обществения живот като цяло. Дълбоко съм убедена, че по-голямото участие на жените в обществения живот - с по-голям брой и въз основа на по-справедливи принципи - ще означава, че бюджетите и политиката, които ще бъдат създадени, както и плановете, които ще бъдат съставени, в по-голяма степен ще отразяват мечтите, потребностите, стремежите и плановете на цялото общество.
<SPEAKER ID="212" NAME="Elena Băsescu" AFFILIATION="PPE">
(RO) На фона на икономическата и финансова криза безработицата при жените нарасна с 1,6% през 2009 г., като за сравнение тази при мъжете се повиши с 2,7%.
<P>
Има значително увеличение на участието на жените в управленския процес. Процентът на жените в Европейския парламент е нараснал от 31% на 35% в сравнение с предишния парламентарен мандат. Процентът на жените, представляващи Румъния, е 36%. Ако се спрем на примера с Румъния, избирането на жена, която е бивш член на Европейския парламент, за председател на Камарата на депутатите на румънския парламент е нещо, което се случва за пръв път. В личен план, като млада жена в началото на политическата си кариера, участвах в изборите за Европейски парламент като независим кандидат и успях да получа необходимия брой гласове без помощта на партийна листа. В частния сектор жените имат много по-голямо представителство, като една трета от тях...
<P>
(Председателят отнема думата на оратора)
<SPEAKER ID="213" NAME="Seán Kelly" AFFILIATION="PPE">
(EN) Г-н председател, темата на разискването тази вечер е "Равенство между жените и мъжете", но въпреки това, когато се спираха на този въпрос, повечето оратори използваха фразата "между мъжете и жените".
<P>
Считам, че това отчасти отговаря на въпроса, зададен от г-жа Lulling относно това, защо не е постигнат по-голям напредък от 1975 г. насам. Причината е в традицията. Това е културална особеност. На жените се е гледало като на изпълняващи по-низша, подчинена роля. Това все още е така в много страни по света и е голямо предизвикателство то да се промени.
<P>
За щастие обаче, ЕС постигна значителен напредък, при това навярно в най-голяма степен тук, в Парламента, където има действително равенство и в цифрово изражение, и в отношението към работата. Това трябва да се продължи с помощта на законодателството, целите и директивите.
<P>
Беше посочено също така, че трябва да предоставяме повече информация на младите момичета. Съгласен съм, но ни е нужна и информация за младите момчета, по-специално за да се компенсира вредата от множество филми и телевизионни предавания, които ни най-малко не способстват за създаване на равнопоставено общество в духа на равенството. Има много работа, която трябва да се свърши в това отношение и ние трябва да започнем да я вършим.
<SPEAKER ID="214" NAME="Czesław Adam Siekierski" AFFILIATION="PPE">
(PL) Г-н председател, обикновено в трудни времена жените трябва да се справят с повече проблеми, свързани с осигуряването на ежедневното благосъстояние на семейството. Поради това на тях не само следва да им се засвидетелства благодарност от всички страни, но и да им се окаже значителна подкрепа като част от социалната политика. Считам, че имаме доста работа в тази област.
<P>
Равенството между половете и правата на жените произтичат от правата на човека. Изглежда, че създаването на прекомерно много законодателни актове за утвърждаване на това основно право може да се възприеме като откровено отрицание на принципа. Накрая, можем да постигнем максимума в областта на равенството между жените и мъжете, като осигурим система за съответна просвета, защото уважението към жените не е достатъчно, а и то не може да бъде напълно дефинирано и включено в най-добрите документи, ако не е част от нашата култура, от нашите обичаи и възпитание.
<P>
В Полша има поговорка, че жената поддържа три ъгъла на къщата, а мъжът - само един. Бихме могли да кажем, че при това положение жените се изтъкват и биват ценени, или че биват свръх експлоатирани, и че това е пример за неравенство.
<SPEAKER ID="215" NAME="Владимир Шпидла" LANGUAGE="CS">
Госпожи и господа, разискването беше необикновено обхватно. Присъствал съм на много разисквания в Парламента, но това определено беше едно от най-плодотворните. Според мен то също така ясно показа, че политиката, формулирана от Европейската комисия и Европа като такава, е политика, която има свой собствен вътрешен смисъл и своя собствена вътрешна логика, и че тя трябва да бъде продължена. Равенството на възможностите по мое мнение е действително основен елемент от нагласите ни, които несъмнено произтичат от правата на човека, като също така е ясно, че трябва да осигурим равенство за всички. Не можем да приемем, че ще има изолирани райони, където принципът на равните възможности няма да се прилага последователно.
<P>
По мое мнение политиката, формулирана в плана ни за постигане на равенство, трябва да продължи и в бъдеще, като също така изразявам съгласието си с мнението, че трябва да отделим по-голямо внимание на въпросите, свързани с равенството на половете в предстоящата стратегия "Европа 2020". Както беше вече многократно споменато по време на дискусията - и аз изразявам пълното си съгласие в това отношение - едно съвременно общество, което желае да постигне успех, не може да си позволи да не използва пълния си човешки потенциал. Според мен равенството на възможностите представлява уникално конкурентно предимство за Европа.
<P>
Госпожи и господа, обсъдихме също така мерките, културалните аспекти, законотворчеството и много други аспекти на този сложен въпрос. Считам, че не можем априори да заемем положителна или отрицателна позиция по която и да било мярка. Това е несъмнено и в това отношение съществуват много проблеми. Разбира се, също така е ясно, че често този нов и много смел законодателен акт може да променя основно дадени ситуации. Тук беше споменат норвежкият пример с квотите за управителните органи на големи акционерни дружества, като този закон очевидно е променил положението и считам, че ще е интересно да проучим норвежкия опит. Въпреки това обаче, по мое мнение акцентът върху пълното прилагане на сега действащото законодателство трябва да продължи да бъде приоритет.
<P>
Госпожи и господа, значението на съвместяването на професионалния и личния живот беше ясно подчертано и според мен беше недвусмислено заявено, че въпросът за равните възможности засяга както мъжете, така и с жените. Затова за мен е удоволствие, че проведохме това разискване въз основа на опита и на двата пола и считам, че винаги трябва да е така.
<SPEAKER ID="216" NAME="Председател">
Г-н Шпидла, бих искал да се присъединя към множеството благодарности, отправени към Вас от различните парламентарни групи, както и към всички добри пожелания. Пожелавам ви всичко най-хубаво и Бог да Ви благослови!
<SPEAKER ID="217" NAME="Marc Tarabella" LANGUAGE="FR">
Г-н председател, аз също искам да поздравя члена на Комисията за това последно усилие - да, аз, който често оспорвах казаното от него на други форуми - и просто да благодаря на всички за това много плодотворно разискване, по време на което се изказаха много членове на Парламента.
<P>
Внимателно изслушах всички; вярно е, че се изказаха и няколко мъже, което ме радва. Във всеки случай делът на мъжете беше по-голям, отколкото в комисията по правата на жените и равенството между половете, тъй като от 61 членове само четирима са мъже, което е прекалено малко. Съгласен съм, разбира се, с тези, които казаха, че това е борба, в която мъжете също трябва да участват.
<P>
Не мога да отговоря на всички, но г-жа Lulling спомена, че разликата в гласовете в комисията не е солидна. Е, имаше 15 гласа "за" и пет гласа "против", което е три пъти повече гласове "за", отколкото "против", и седем "въздържал се".
<P>
Знам, че отделихме много време на параграф 38, който е посветен на репродуктивното здраве, на сексуалните права и по-специално на предпазването с противозачатъчни средства и на аборта. Знам, че този въпрос е може би по-деликатен от другите и не исках докладът ми да стане прекалено разнороден, но не можех да пренебрегна този аспект.
<P>
Споменавам по-специално младите момичета, които в крайна сметка страдат, когато забременеят случайно, защото не са разполагали с цялата информация, която им е била необходима. Това, което най-много ме безпокои, е често срещаното лицемерие на някои, които искат да пренебрегнат тези ситуации и които се надсмиват над проблемите на тези млади момичета, но ако същото се случи на техните деца, те могат да си позволят да заплатят за "възстановителна" терапия в Швейцария или някъде другаде, без това да привлича голямо внимание.
<P>
Що се отнася до разликата в заплащането, г-жа Bauer го каза добре. Говорим за цифрата 25%, която се получава, като сумираме резултатите при непълно работно време, което е ограничено. Трудно е, разбира се, да се каже с точност.
<P>
Този доклад - и с това ще завърша, тъй като имам само няколко секунди - не е разнороден, въпреки че се споменава за гениталното осакатяване, бурката и принудителните бракове. Уверявам ви в убедеността си, че в една демокрация тези практики не са въпрос на култура, а по-скоро такива, с които трябва да се борим с демократични средства.
<P>
Всъщност ако бях включил това в доклада, то щеше да засенчи всичко останало, което според мен е по-важно.
<SPEAKER ID="218" NAME="Председател">
Разискването приключи.
<P>
Гласуването ще се проведе в сряда, 10 февруари.
<P>
Писмени изявления (член 149)
<SPEAKER ID="219" NAME="Corina Creţu  " LANGUAGE="RO">
Въпреки че за пръв път в историята броят на жените на пазара на труда е по-голям от този на мъжете, продължават случаите на дискриминация по полов признак. Значителен дял от длъжностите, заемани от жени, обикновено се основават на договор за работа на непълен работен ден или на твърд договор с неблагоприятно заплащане. Повече от половин век след включването на принципа за равното заплащане в договорите на Общността, една жена в Европейския съюз трябва да работи 418 календарни дни, за да заработи толкова, колкото един мъж за 365 дни.
<P>
Въпреки че политиката на ЕС е новаторска, разликата в заплащането упорито поддържа високи стойности от 2000 г. насам. Разполагаме с необходимите правни инструменти, за да окажем въздействие в това отношение. Ето защо призовавам бъдещата Европейска комисия да се ангажира с транспонирането във всички държави-членки на директива 2006/54/EО за прилагането на принципа за равни възможности и равно третиране на мъжете и жените в областта на заетостта и професиите. Макар че рецесията засегна главно сектори, в които преобладават мъжете, съществува опасност, включително в Румъния, бюджетните ограничения да доведат до загубата на множество работни места в сектора на обществените услуги - област, в която делът на жените е най-голям. Считам, че е от първостепенно значение политиките на равенство между половете да не бъдат модифицирани чрез дискриминационни мерки, насочени към работниците в обществения сектор.
<SPEAKER ID="220" NAME="Vasilica Viorica Dăncilă  " LANGUAGE="RO">
В доклада за равните възможности се предлага да се даде нов тласък за прилагане на принципа на равните възможности в рамките на Европейския съюз, защото насърчаването на истинско, демократично равенство между жените и мъжете остава еталон за утвърждаване на демокрацията, която обединява цялото общество.
<P>
Равните възможности стимулират социалния напредък и не бива да остават просто юридически инструмент. В повечето европейски държави професионалната и секторната сегрегация остава почти непроменена. Това намира отражение в по-ниските заплати на жените, в по-малкия брой жени, които работят, когато имат издържани от тях лица, както и в споделянето на отговорностите между жените и мъжете в семейния живот.
<P>
Освен това не бива да забравяме както ролята на жените в селското стопанство в Европа, така и приноса им в него: една трета от селскостопанските работници са жени. Те често остават без заплащане и не се ползват от адекватна социална защита, защото работят в земеделски стопанства, които осигуряват храна на собствените им семейства.
<P>
Считам, че Европейския парламент трябва да подкрепи инициативата за създаване на Европейска обсерватория за насилието спрямо жени и, естествено, на европейско законодателство, целящо закрилата на жертвите, както и създаването на орган за насърчаване на равните възможности на ниво ООН.
<SPEAKER ID="997" NAME="Sirpa Pietikäinen  " LANGUAGE="FI">
Г-н председател, госпожи и господа, бих искала да благодаря на г-н Tarabella за отличния му доклад относно равенството между жените и мъжете в Европейския съюз. Проявление на неравенството между жените и мъжете на пазара на труда е фактът, че жените все още получават 80 евроцента срещу всяко евро, което мъжете получават за същата работа. Разработени са мерки за постигане на равно заплащане и точно сега е моментът те да бъдат приложени на практика. Например следва да се въведе задължението да се извършва оценка на изискванията за заемане на дадена длъжност и заплащането следва да се определя въз основа на тази оценка. Трябва да се налагат санкции на работодателите, ако не е разработена подходяща програма за осигуряване на равенство на работното място Жените не бива да се натъкват на пречки в професионалното си развитие, то не бива да бъде спирано заради пола им. Както дружествата, така и публичният сектор трябва да обърнат по-голямо внимание да се осигури заемането на по-голям брой висши ръководни длъжности от жени. Когато се съставя Европейската комисия, всяка държава-членка следва да предлага за нейни членове както мъже, така и жени. Както се посочва в доклада, има проблеми и по отношение на съвместяването на професионалния и семейния живот, които са свързани с равенството между жените и мъжете в професионалния живот. Развитието на обществените услуги за улесняване на полагането на грижи и разширяването на диапазона на родителския отпуск са начини за изглаждане на разликите между жените и мъжете на пазара на труда. Европейският съюз се нуждае от социално регулиране. ЕС вече е започнал да работи за постигането на една Европа с по-висока степен на равенство: статусът на жените в Европа се е подобрил значително благодарение на законодателството на ЕС. Съюзът се е запътил в правилната посока по отношение на въпросите, свързани с равенството, но нещата не стават от само себе си: в бъдеще ще настояваме за по-силен акцент върху социалното измерение на ЕС, за да се гарантира един Съюз с по-висока степен на равенство и социална ориентация от когато и да било.
<SPEAKER ID="996" NAME="Daciana Octavia Sârbu  " LANGUAGE="RO">
Равенството между жените и мъжете е основен принцип на Европейския съюз. С течение на времето е постигнат значителен напредък в това отношение. Все още обаче има значителни различия между държавите-членки, що се отнася до предлагането на равно заплащане за положен труд, до броя на жените, заемащи ръководни постове, и процента на жените на пазара на труда. Въпреки действащото понастоящем законодателство на ЕС все още се забелязва разлика от средно 15-17% между заплатите, които мъжете и жените получават в държавите-членки. Това е така, защото жените заемат нископлатени длъжности или работят на непълно работно време. В резултат на намаляването на трудовите доходи и пенсиите на жените в течение на живота им, тези разлики в заплатите предизвиква бедност сред възрастните жени. 21% от жените на възраст 65 и повече години са изложени на риска да изпаднат в бедност, в сравнение с 16% от мъжете в същото положение. За да се осигури равноправие както за жените, така и за мъжете, държавите-членки следва да обменят добри практики относно гарантирането на равенство между половете. Освен това бих искала да подчертая необходимостта от просветни програми в училищата, за да се избегнат създадените стереотипи, свързани с жените.
<SPEAKER ID="221" NAME="Lívia Járóka  " LANGUAGE="HU">
Най-важната задача във връзка с политиката на Европейския съюз за насърчаване на равенството между жените и мъжете е оценката на успехите и провалите в четиригодишната програма, която приключва тази година, и очертаването на рамките на новата стратегия. В пътната карта, чието изпълнение започва следващата година, трябва се наблегне - както в настоящата - на явлението множествена и "групова" дискриминация, като същевременно се обръща по-голямо внимание на онези аспекти от положението на етническите малцинства, които засягат правата на жените. В доклада правилно се посочват вредните последици от глобалната икономическа криза за положението на жените, по-специално що се отнася до работните места и разликата в заплащането, свързано с пола. Следователно от решаващо значение е в новата стратегия да се разгледа икономическото значение на равните възможности за мъжете и жените, тъй като дискриминацията по полов признак е не само несправедлива, но и забавя икономиката. Ето защо следва да се отправи настойчив призив към държавите-членки и заинтересованите предприятия, от една страна, да включат в стратегиите си за справяне с кризата отчитането на равенството между половете, а от друга страна, да се въздържат от финансови ограничения, които вредят на равните възможности на мъжете и жените. В пътната карта, която влиза в сила след 2010 г., трябва да се запазят приоритетите от предишната стратегия, като в по-голяма степен се акцентира върху аспектите, свързани с намаляването на бедността и социалното изключване, по-специално в европейската година, посветена на тази тема. Новата стратегия трябва да представлява конкретен план за действие с реалистични и подлежащи на проверка цели. В допълнение, предвид на тяхното изпълнение, е необходима и много по-ефективна координация между Европейската комисия и държавите-членки.
