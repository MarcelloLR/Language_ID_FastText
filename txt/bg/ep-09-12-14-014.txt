<CHAPTER ID="014">
Едноминутни изказвания по въпроси с политическа значимост
<SPEAKER ID="030" NAME="Председател">
Следващата точка е едноминутни изказвания по въпроси с политическа значимост.
<SPEAKER ID="031" NAME="Jörg Leichtfried" AFFILIATION="S&amp;D">
(DE) Г-н председател, не знам дали това, което ще кажа, не се отнася до дневния ред, но считам, че сега е моментът да го спомена. Едно от следствията от Договора от Лисабон е, разбира се, че броят на членовете на ЕП ще се промени, а за Австрия това означава, че още двама членове ще се присъединят към Парламента. Те са готови, избрани са и е важно да пристигнат скоро.
<P>
Искам да Ви попитам какви стъпки са предприети, за да могат тези членове да заемат местата си тук в кратък срок, като наблюдатели или като пълноправни членове, или какво възнамерявате да направите, за да се случи това скоро.
<SPEAKER ID="032" NAME="Председател">
Първата стъпка по въпроса следва да направи Европейският съвет. Говорих в Европейския съвет миналия четвъртък и ясно заявих, че за Парламента е изключително важно Съветът да предприеме първоначалните правни стъпки, за да ни позволи да приемем допълнителните членове и да знаем от кои държави ще дойдат те. Това трябва да стане в съответствие с правните принципи и сега тази стъпка следва да предприеме Съветът. Постоянно призовавам Съвета да предприеме нужните действия. Следващите стъпки, след първоначалното решение на Съвета, следва да бъдат предприети от Парламента.
<SPEAKER ID="033" NAME="Carlos José Iturgaiz Angulo" AFFILIATION="PPE">
(ES) Г-н председател, осъждам постоянните провокации, злоупотребите с властта и заплахите на президента на Венецуела, Уго Чавес. С диктаторския си начин на управление той застрашава, наред с другото, свободата на словото във Венецуела и демократичния ред в Латинска Америка.
<P>
Президентът Чавес спря тридесет радиостанции и няколко телевизионни канала. Заплашва и наказва журналисти във Венецуела, защото не подкрепят диктаторския му режим.
<P>
Поради всичко това, г-н председател, следва да се отбележат също прекъсванията на електрическото захранване и недостигът на вода и храна във Венецуела, както и растящата бедност поради лошото управление на правителството на Чавес, които венецуелският тиранин се опитва да прикрие, като взривява гранични мостове и заплашва Колумбия. Той хвали международните терористи и се сравнява с деспотичните диктатори в света, а думите и речите му представляват постоянни провокации и военни призиви, насочени към дестабилизиране на американския континент.
<P>
Затова Парламентът, ангажиран винаги със свободата и демокрацията навсякъде по света, трябва категорично да осъди автократичната и диктаторска политика на Уго Чавес във Венецуела.
<SPEAKER ID="034" NAME="Alain Cadec" AFFILIATION="PPE">
(FR) Г-н председател, бих искал по-подробна информация относно последиците от 40-процентното намаление на квотите за риба тон в световен мащаб.
<P>
На 15 ноември в Ресифе Международната комисия за опазването на видовете риба тон в Атлантическия океан (ICCAT) взе решение всички страни участнички да намалят размера на улова с най-малко 40%. Това означава, че световната квота за синьоперест тон ще бъде намалена от сегашните 22 000 т до 13 500 т през 2010 г.
<P>
Наистина, държавите от ICCAT решиха да се заемат със свръхкапацитета на риболовния си флот и да го намалят наполовина до 2011 г. Сезонът за улов на риба тон със сейнери също ще бъде ограничен на един месец, без възможност за удължаване. Тези мерки, които са необходими за опазване на вида и които ще бъдат транспонирани в законодателството на Европейския съюз, ще застрашат дейността на европейските рибари.
<P>
Искам да знам какви действия се предвиждат в подкрепа на поминъка на рибарите и за задържане на плановете за ограничаване на риболова. Какви мерки са предприети за ограничаване на значителните социално-икономически последици от транспонирането на решенията на ICCAT в законодателството на ЕС?
<SPEAKER ID="035" NAME="Vasilica Viorica Dăncilă" AFFILIATION="S&amp;D">
(RO) Както е добре известно, прилагането на стратегиите и операционните програми за периода 2007-2013 г. все още е в начален етап, а Румъния има за пръв път възможност да се възползва от фондовете на ЕС като част от политиката на сближаване. Политиката за регионално развитие е една от най-важните и сложни политики на Европейския съюз. Целта й трябва да бъде намаляване на съществуващите икономически и социални различия, но в различни региони на Европа.
<P>
Искам да спомена усилията на всички държави-членки да включат общите приоритети на политиката на сближаване в оперативните програми. Считам обаче, че Европейският съюз трябва да играе стратегическа роля, за да могат оперативните програми да бъдат приложени в държавите-членки възможно най-бързо, като по този начин се насърчат мерките за укрепване на институционалния капацитет в съответствие с конкретните нужди на всяка държава-членка.
<SPEAKER ID="036" NAME="Ramon Tremosa i Balcells" AFFILIATION="ALDE">
(EN) Г-н председател, искам да посоча дълбоката икономическа криза, в която каталонският и европейският сектор на черупковите плодове се намират от няколко години. Продължителният спад в цените на черупковите плодове застрашава бъдещето на европейските производители.
<P>
Искам да ви предупредя относно политиката за ненамеса на турското правителство. Турската държава складира 500 000 т черупкови плодове за продажба и възнамерява да ги продаде през януари 2010 г. С оглед на казаното от турските органи на двустранна среща с Европейския съюз, проведена на 2 октомври 2009 г., подобна ситуация може сериозно да навреди на европейските производители, довеждайки до нов драматичен спад в цените на черупковите плодове.
<P>
Отправих питане към Европейската комисия във връзка с това преди два месеца, но никоя от съществуващите специални предпазни мерки няма да бъде приложена в защита на нашите производители. Това исках да споделя с вас.
<SPEAKER ID="037" NAME="Petru Constantin Luhan" AFFILIATION="PPE">
(RO) Г-н председател, госпожи и господа, както знаете, Румъния иска да стане член на Шенгенското пространство от 2011 г. Поради това беше подложена на няколко оценки - пет, за да бъдем точни, като четири от тях вече завършиха.
<P>
Искам да ви припомня в частност морската граница, която беше оценена толкова високо от експертите, че Румъния дори беше представена за модел за добра практика. Предстои ни още едно изпитание и съм сигурен, че ще го издържим успешно.
<P>
Предвид примера на Румъния, предлагам да погледнем на разширяването на Шенгенското пространство по-оптимистично. С други думи, вече не трябва да гледаме на процеса като на заплаха за нашите граници, а като възможност за задълбочаване на сътрудничеството между държавите-членки в пространството на правосъдие, свобода и сигурност.
<P>
Радвам се, че тези идеи бяха отразени и в Програмата от Стокхолм, приета от Европейския съвет миналата седмица. Програмата счита разширяването на Шенгенското пространство за приоритет на вътрешната политика на Европейския съюз.
<SPEAKER ID="038" NAME="Luis Yáñez-Barnuevo García" AFFILIATION="S&amp;D">
(ES) Г-н председател, в Хондурас, както всички знаем, имаше преврат на 28 юни. Изминаха почти шест месеца, а Парламентът все още не е намерил време да осъди преврата. Нещо повече, членове на ЕП от групата на Европейската народна партия (Християндемократи) и Европейските консерватори и реформисти посетиха държавата, за да подкрепят последиците от преврата с присъствието си. С това те объркаха Европейския парламент и политическите групи и демонстрираха одобрение на избори, проведени от de facto правителство в условия, които не гарантират тяхната легитимност.
<P>
В Хондурас се създава порочен прецедент, тъй като отсега нататък умерените, временни и относително безкръвни преврати не само ще бъдат приети от континенталното право, но и на практика ще бъдат приветствани и насърчавани от правото на Европа и Северна Америка. Случилото се в Хондурас е непростимо!
<SPEAKER ID="039" NAME="Sarah Ludford" AFFILIATION="ALDE">
(EN) Г-н председател, искам да изкажа възмущението си от силно обезпокоителното решение на турския конституционен съд от петък да забрани Партията за демократично общество, която представлява предимно кюрдските интереси, и да извади от политиката водещите й представители. Това е сериозна стъпка назад, която ще бъде използвана от екстремистите като претекст да се върнат към насилието. Тя затваря вратите пред демократичната политика, която премиерът Ердоган заяви, че иска да следва.
<P>
Един от проблемите е, че правителството на Партията на справедливостта и развитието не реформира закона, с който именно беше забранена Партията за демократично общество - всъщност законът, с който и самата Партия на справедливостта и развитието едва не беше забранена. Така че това не е в интерес на турското правителство или на турския народ.
<P>
Групата ALDE ще призове за обсъждане на въпроса на пленарна сесия възможно най-скоро през новата година, защото това има наистина неблагоприятно въздействие за Турция.
<SPEAKER ID="040" NAME="Marina Yannakoudakis" AFFILIATION="ECR">
(EN) Г-н председател, всички знаем значението на рециклирането и е факт, че очакваме хартията, която използваме, да бъде впоследствие рециклирана.
<P>
Наскоро посетих печатница в моя избирателен район, Лондон, където се запознах по-обстойно с мастилено-струйния печат. Сложният процес на рециклиране на хартия след мастилено-струен печат оскъпява операцията, а използването на допълнителни избелващи вещества вреди на околната среда. Мастилото не може да се отстрани лесно от хартията, което означава, че голяма част от печатните материали днес не могат да бъдат рециклирани.
<P>
Дружествата, като посетеното от мен в Лондон, които използват други форми на печат, щадящи околната среда, трябва да бъдат насърчавани и поощрявани, за да направим процеса икономически по-балансиран. Считам, че е необходимо пазарно решение, подкрепено от държавите-членки, където производството се саморегулира от практическите норми, отчитайки на първо място екологичните аспекти.
<P>
При все това ЕС играе важна роля за по-пълното осведомяване по въпроса и за оказване на подкрепа за алтернативите на мастилено-струйния печат, когато и където е възможно.
<SPEAKER ID="041" NAME="Nikolaos Chountis" AFFILIATION="GUE/NGL">
(EL) Г-н председател, поисках думата, за да привлека вниманието на Европейския парламент към един от аспектите на имиграционната политика, който се отнася до правата на непридружените малолетни и децата - въпрос, на който трябва да обърне внимание Съюзът като цяло, а не само приемните държави, като Гърция например.
<P>
Както добре знаете, съгласно законодателството на Общността всяко искане за предоставяне на убежище или за пребиваване се разглежда в първата държава, в която влезе лицето, независимо от крайната му цел.
<P>
Това представлява тежест за структурите в тази държава и работи срещу правата на лицата, чиито искания се разглеждат анблок по най-кратката процедура. Често те биват препращани без никакви гаранции, че правата или животът им ще бъдат зачитани, или остават в същата държава без защита или социални грижи и в резултат от това, ако говорим за децата, стават жертва на измами и експлоатация от страна на различни банди.
<P>
Считам, че Европейският парламент трябва да работи за промяна и адаптиране на общностното и националното законодателство, за да могат непридружените малолетни да стигнат до избраната от тях държава, да не бъдат депортирани и да им се гарантира достойно и безопасно пребиваване в Европейския съюз.
<SPEAKER ID="042" NAME="Niki Tzavela" AFFILIATION="EFD">
(EL) Г-н председател, миналата седмица се срещнах с различни политици от арабски държави, а именно Обединените арабски емирства, Египет и Йордания. Искам да предам опасенията им относно ядрената програма на Иран.
<P>
Срещнах се с израелци, които са изключително обезпокоени, най-вече заради подкрепата, която Турция понастоящем оказва на Иран. Попитаха ме за официалното становище на Европейския съюз относно подкрепата на премиера Ердоган за администрацията в Техеран и изявленията на г-н Ердоган, че ядрената програма на Иран е за мирни цели.
<P>
Трябва да призная, че не знаех какво е официалното ни становище относно изявленията и поведението на Турция във връзка с ядрената програма на Иран. Докладът за напредъка твърди едно, а г-н Ердоган - друго.
<SPEAKER ID="043" NAME="Georgios Papastamkos" AFFILIATION="PPE">
(EL) Г-н председател, фактът, че тук присъстващият член на Комисията, г-жа Бьол, нарече текст от прегледа на бюджета на Общността във връзка с общата селскостопанска политика "неадекватен" по време на публично заседание на парламентарната комисия по земеделие и развитие на селските райони, е добър знак.
<P>
Според мен при никакви обстоятелства обсъждането на финансовия преглед не трябва да изпреварва прегледа на общата селскостопанска политика за периода след 2013 г. Ние не призоваваме единствено да бъде определено съотношението на разходите за селско стопанство спрямо общия бюджет на Общността. Преди всичко призоваваме да бъде определена желаната селскостопанска политика, приносът на селскостопанския сектор към производството на обществени блага, и след това да се заделят средствата за заложените цели.
<P>
Това е посланието, което искам да отправя към г-жа Бьол.
<SPEAKER ID="044" NAME="Илиaна Ивaнова" AFFILIATION="PPE">
Уважаеми г-н Председател, уважаеми колеги, дами и господа, свободното движение на хора е една от основните свободи на Европейския съюз, един от стълбовете на Единния пазар. Все още обаче редица държави-членки продължават да налагат ограничение пред българи и румънци относно достъпа до трудовия си пазар.
<P>
Аргументите за запазване на ограниченията са против пазарната логика, особено по време на криза. "Правото на работа в друга страна е основна свобода за хората в Европейския съюз", заяви преди време и комисарят по заетостта. И е напълно прав. Запазването на тези ограничения пред работниците от новите държави-членки води до аномалии на пазара, противоречи на принципа на недискриминация, залегнал в Учредителните договори и нанася вреди на имиджа на Европейския съюз.
<P>
Призовавам Европейската комисия да координира с държавите-членки възможно най-бързото премахване на ограниченията пред пазара на труда за новоприсъединилите се страни членки. Колеги евродепутати, моля и за вашата подкрепа, за да постигнем наистина свободен пазар и равни права за всички европейски граждани.
<SPEAKER ID="045" NAME="Françoise Castex" AFFILIATION="S&amp;D">
(FR) Г-н председател, искам да се върна към едно неотдавнашно събитие, а именно швейцарския референдум за минаретата. Вярно, гласуването се проведе в държава извън Европейския съюз, но засяга въпрос, който не ни е непознат.
<P>
Връщам се към събитието, защото то предоставя повод отново да поговорим за секуларизма, защото ние в тази зала никога не говорим достатъчно по този въпрос. Съществува неотложна необходимост принципът на секуларизма да ръководи организацията на нашето общество. Ще говоря просто и ясно.
<P>
Първо, обратното на секуларизма не е религиозността, а още по-малко - духовността. Обратното на секуларизма е религиозният комунитаризъм, чиито правила и закони стоят над гражданското право и който заключва лицата в инфра-социални групи.
<P>
Нашият Европейски съюз - в резултат от историята си - е мултикултурен и мултиетнически. Такъв е и ще бъде такъв във все по-голяма степен и само секуларизмът може да позволи на еманципираните лица и общностите им да живеят и процъфтяват.
<SPEAKER ID="046" NAME="Teresa Riera Madurell" AFFILIATION="S&amp;D">
(ES) Г-н председател, клиничните изпитвания са основен метод на клиничните изследвания и са считани за най-надеждният източник на информация, въз основа на която се вземат решения относно лечението.
<P>
Искам обаче да обърна вниманието на залата върху факта, че едно неотдавнашно проучване на Европейското общество по кардиология отново потвърди големите ограничения на тази методология в резултат на малкия брой жени, участващи в подобни изпитвания.
<P>
Различията между мъжете и жените по отношение на рисковите фактори, проявлението на заболяването и отговора на лечението са научно доказани.
<P>
В резултат грандиозните постижения през последните години по отношение на превенцията и лечението на сърдечносъдовите заболявания не доведоха до значителен спад в смъртността при жените.
<P>
Затова е важно европейските институции да насърчат научните изследвания, насочени специално към жените, или чрез по-широкото им включване в клиничните проучвания, или чрез нови проучвания, провеждани единствено с жени.
<SPEAKER ID="047" NAME="Frieda Brepoels" AFFILIATION="Verts/ALE">
(NL) Г-н председател, аз също искам да се изкажа - относно решението на турския конституционен съд от миналия петък да забрани Партията за демократично общество, в резултат на което най-малко 22 членове на турския парламент бяха или изгонени от парламента, или лишени от политически права за пет години. За съжаление, сред тях е Лейла Зана, на която връчихме наградата "Сахаров" през 1995 г. Вече за четвърти път бива забранявана кюрдска партия. Отново и отново кюрдите се надигат в защита на правата на народа си под различно име, но всеки път опитите им биват потискани с обвинението, че идеите им противоречат на целостта на турската държава. В същото време същността на демокрацията включва свободата на сдружаване и свободата на изразяване на мнение и затова губим всякакво доверие в т. нар. инициатива за демокрация, подета от министър-председателя Ердоган по-рано тази година по отношение на кюрдския въпрос. Горещо подкрепям призива на г-жа Ludford за обсъждане на темата през януари.
<SPEAKER ID="048" NAME="Hélène Flautre" AFFILIATION="Verts/ALE">
(FR) Г-н председател, следното е откъс от писмо, написано от Уилям Бърдън, адвоката на Тауфик Бен Брик, до г-н Саркози, президента на Френската република: "Имах възможността да изоблича, както всичките му адвокати от Тунис, правния фарс, който доведе до осъждането на Тауфик Бен Брик без задълбочено разследване на зашеметяващите шест години затвор. Недвусмислено и официално свидетелствам, че фактите от процеса, които доведоха до осъждането, са категорично изфабрикувани и се основават на личната вендета на президента Бен Али.
<P>
През цялата 2009 г. той не е бил в състояние да пътува, тъй като заради крехката си имунна система е винаги изложен на риск от сериозни болести. Мисля, че неговото семейство е успяло да му занесе жизненоважни лекарства, но не съм сигурен. Адвокатите му от Тунис нямат постоянен достъп до клиента си, а на някои от тях системно се отказват посещения. Единствения път, когато съпругата му е успяла да го види, беше за няколко минути преди няколко дни и оттогава не го е виждала."
<P>
Г-н председател, моля да пишете до органите в Тунис и да поискате освобождаването на Тауфик Бен Брик.
<SPEAKER ID="049" NAME="Marie-Christine Vergiat" AFFILIATION="GUE/NGL">
(FR) Г-н председател, в продължение на казаното от г-жа Flautre Ви приканвам да пишете до органите в Тунис.
<P>
Тази година ще връчим наградата "Сахаров" - символ на ангажимента на Европейския парламент към правата на човека. Имаме споразумение за партньорство с Тунис, което съдържа редица клаузи по отношение на демокрацията и правата на човека.
<P>
Въпреки това в Тунис току-що се проведоха избори за президент при незадоволителни условия, които не отговарят на клаузите от споразумението с Европейския съюз. Не можем да запазим мълчание. Защитниците на правата на човека в Тунис са презирани, задържани и унижавани. Това не може да продължава.
<P>
Затова, г-н председател, Ви призовавам настоятелно да пишете на президента Бен Али и по-специално да поискате освобождаването на Тауфик Бен Брик, отдаден журналист, чието единствено престъпление е критиката му към така наречената демокрация в Тунис.
<SPEAKER ID="050" NAME="Fiorello Provera" AFFILIATION="EFD">
(IT) Г-н председател, госпожи и господа, поисках снимката на една млада иранка, Неда Ага Султан, да бъде показана в Брюксел, редом с тази на Аун Сан Су Чжи.
<P>
Г-жа Султан беше убита, защото се стремеше към свобода и прозрачност в Иран, и се превърна в символ на свободата и преди всичко - в символ на жените, борещи се за свобода. Искането ми е подписано от 75 членове на Парламента и пет политически групи. Считам, че одобряването му е изключително важно, особено сега, когато аятолах Хаменей в Иран заявява, че възнамерява да потуши всякакви протести и опозиционни прояви. Надявам се, че искането ми ще бъде удовлетворено.
<SPEAKER ID="051" NAME="Alajos Mészáros" AFFILIATION="PPE">
(EN) Г-н председател, заедно с наближаващия зимен сезон от изток се задава и заплаха от нова газова криза. Преди няколко седмици министър-председателят Путин ни показа ясно, че Русия може отново да наруши договорите си за доставка на газ с държавите-членки на ЕС. За да се избегне това, той призова ЕС да отпусне 1 млрд. евро на Украйна с цел тя да е в състояние да спази ангажиментите си по транзита на газ. Така че можем да очакваме поредния кръг от странната политическа игра на руския ни партньор. Това е неприемливо.
<P>
Макар че отделните държави-членки са засегнати от това в различна степен, ЕС трябва да предприеме единни мерки и да отстоява позицията си принципно, от солидарност. Нещо повече, това е сигнал да ускорим новите ни проекти за диверсифициране на дългосрочните доставки на газ, с което да ограничим максимално руското влияние.
<SPEAKER ID="052" NAME="Eduard Kukan" AFFILIATION="PPE">
(SK) Г-н председател, госпожи и господа, влизането в сила на Договора от Лисабон благоприятства и условията за по-нататъшното разширяване на ЕС. Вече не можем да твърдим, че не разполагаме с институционалния капацитет за разширяване и за вземане на решения, защото сега той е налице.
<P>
Следователно няма причини за забавяне или възпрепятстване на процеса на по-нататъшно разширяване. Това важи в частност за региона на Западните Балкани. Развитието в региона е интензивно и като цяло положително. Наскоро публикуваните доклади за напредъка в отделните държави го потвърждават, както и стратегията на ЕС за разширяването за 2010 г., публикувана от Комисията.
<P>
Заедно с въвеждането на безвизов режим за пътуване в Шенгенското пространство възниква и реален шанс за държавите от региона да постигнат напредък по пътя си към Европейския съюз. От тях зависи да се възползват от него. ЕС също обаче не трябва да се колебае, а да продължи отговорно и разумно, отчитайки изцяло обстоятелствата, а Европейският парламент трябва да има активна роля.
<SPEAKER ID="053" NAME="Tanja Fajon" AFFILIATION="S&amp;D">
(SL) Тази седмица, в нощта на петък срещу събота, след повече от две десетилетия гражданите на Бивша югославска република Македония, Сърбия и Черна гора ще могат най-накрая отново да влязат в Европейския съюз без виза. Това ще е голям ден и повод за празнуване.
<P>
Искам обаче да използвам възможността да призова отново Европейската комисия и Съвета да направят всичко възможно да отменят визовите ограничения за гражданите на Босна и Херцеговина и Албания колкото може по-скоро. Не трябва да допускаме нови разделения на Западните Балкани или да губим време, което е във вреда най-вече на младото поколение. Трудно е за вярване, че по-голямата част от младите хора в тези държави все още не знаят нищо за Европейския съюз.
<P>
Наша отговорност е да премахнем новите визови стени, които се появиха на Западните Балкани след падането на Берлинската стена. Това важи и за населението на Косово. Западните Балкани се нуждаят от ясна европейска перспектива. Нека не се поддаваме на неоснователни страхове.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Г-н председател, госпожи и господа, две исторически събития отбелязват края на 2009 г.: влизането в сила на Договора от Лисабон и срещата на върха в Копенхаген.
<P>
Искам да използвам възможността да изразя задоволството си от начина, по който Европейският съюз се доказва като главното действащо лице в намирането на приложими решения в борбата с изменението на климата. Доволен съм и че държавите-членки успяха да постигнат споразумение и да излязат с общо становище, макар че постигането на съгласие сред 27-те държави-членки не е лесна задача.
<P>
Резултатите вероятно няма да отговорят на нашите амбиции и очаквания, но решението на държавите-членки на Европейския съюз да отпуснат 7,2 млрд. евро на развиващите се страни придобива още по-голямо значение, тъй като тези страни се нуждаят спешно от финансова подкрепа. Възможно е също така примерът ни да насърчи останалите държави в ООН да предприемат същите действия.
<P>
Похвален е и фактът, че дори най-тежко засегнатите от финансовата криза държави в Европейския съюз към момента показаха солидарност, положиха усилия и ще имат принос, макар и символичен в някои случаи, като показател за ангажимента им към борбата срещу глобалното затопляне.
<SPEAKER ID="055" NAME="Charalampos Angourakis" AFFILIATION="GUE/NGL">
(EL) Г-н председател, първо искам да засвидетелствам пълна солидарност с борбата на синдикалистите в Европейския парламент и да им пожелая успех.
<P>
Гръцкото правителство оповести масивна вълна от мерки в разрез с интересите на работниците и навсякъде се налагат гъвкави форми на работа. Системата за социално осигуряване също е орязана, а заплатите и пенсиите са замразени.
<P>
Гръцкото правителство, Европейският съюз и представителите на капитала се опитват да тероризират работниците, като всяват паника с бюджетния дефицит и държавния дълг на Гърция. Приканват работниците към нагласен социален диалог с цел да ги принудят да се съгласят, да обуздаят оправдания им гняв и да отклонят реакциите на обикновените хора.
<P>
Първият отговор на нападението срещу обикновените хора от страна на правителството и Европейския съюз ще бъде националната стачка на 17 декември, обявена и организирана от Общоработническия фронт на борба (PAME). Те искат мерки, отговарящи на съвременните изисквания на народните маси, което може да се постигне единствено от обединен фронт на работническата класа, бедните и средната класа в градовете и провинцията, който да се изправи и да отхвърли антисоциалната политика на Европейския съюз.
<SPEAKER ID="056" NAME="Martin Ehrenhauser" AFFILIATION="NI">
(DE) Г-н председател, на 8 декември мисията "Аталанта" в рамките на европейската политика за сигурност и отбрана (ЕПСО) отбеляза първата година от съществуването си. Според шведското председателство операцията се противопоставя ефективно на пиратството и е налице значителен спад в нападенията. Последното твърдение обаче е твърде съмнително.
<P>
Според доклад на Международното бюро по корабоплаване за първите девет месеца на 2009 г. е имало общо повече нападения, отколкото за цялата 2008 г. Броят на въоръжените нападения също е нараснал с 200% като цяло. Финансовата ефективност на операцията също е под съмнение. Размерът на щетите в резултат от пиратството в региона възлиза на 200 млн. долара, докато ЕС и държавите-членки инвестират 408 млн. долара годишно.
<P>
Планираната нова мисия в рамките на ЕПСО в Сомалия отново няма да стигне до същината на проблема, а ще се бори единствено със симптомите. Това, което би си струвало, е ЕС да въведе ефективен граничен контрол за превенция на незаконния риболов...
<P>
(Председателят отнема думата на оратора)
<SPEAKER ID="057" NAME="Dominique Baudis" AFFILIATION="PPE">
(FR) Г-н председател, програмата SESAR, която има за цел да модернизира управлението на въздушния трафик, е важен проект.
<P>
Как Комисията се подготвя за предстоящия етап на разгръщане на SESAR и в частност за финансирането на програмата, която има голямо значение както за околната среда, така и за позицията ни по отношение на науката и техниката? Комисията ще следва ли препоръките от доклада от 2007 г., според който висококвалифицирано лице следва да гарантира политически контрол над програмата? Разбира се, трябва да се преодолеят някои препятствия - от правен, психологически и технически характер - за да се обединят националните въздушни пространства и отделните държави да работят заедно.
<P>
Ако Европа не е в състояние да създаде единно въздушно пространство, как ще може да изгради стабилен политически съюз?
<SPEAKER ID="058" NAME="Edit Bauer" AFFILIATION="PPE">
(HU) Г-н председател, предвид факта, че и Вие, и Комисията заявихте намерението си да проследите прилагането на закона за националния език в Словакия, искам да Ви обърна внимание на следното. Правителството публикува разпоредба по прилагането, която не само е в нарушение на закона, но налага и допълнителни ограничения. В предложението по прилагането се посочва, че легитимната цел на закона е единствено да защити и подкрепи националния език в официалните отношения, както и да защити правата на говорещите националния език. Посочва се, че защитата на правата на физическите и юридическите лица има за легитимна цел намеса в основните права и свободи. Следователно е повече от очевидно, че това засяга правата и свободите на малцинствата. В мярката по прилагането се посочва още, че независимо дали делът е над или под 20%, език на малцинство може да се използва само ако присъстващо трето лице е съгласно с това. Считам, че подобна нелепост е недопустима в Европа.
<SPEAKER ID="059" NAME="Bogdan Kazimierz Marcinkiewicz" AFFILIATION="PPE">
(PL) Г-н председател, на последната среща на върха между ЕС и Русия страните подписаха меморандум за принципите на механизъм за ранно предупреждение по енергийните въпроси. Европейската комисия се надява, че така ще избегнем в бъдеще енергийни кризи, подобни на кризата от началото на миналата година, когато спорът между Русия и Украйна относно доставките и транзита на газ доведе до спирането на доставките от страна на Москва за почти три седмици, което на практика парализира няколко европейски държави.
<P>
Наближаващата зима и свързаното с нея увеличение в потреблението на газ означават, че трябва да разработим принципи, които да регулират европейския пазар на енергия. Европейският съюз трябва да разбере, че прекъсванията в доставките на газ застрашават не само икономиката, но и основите на европейската интеграция, която, с помощта на европейската солидарност, поддържа свободния пазар. Надявам се, че предстоящата зима няма да е изпитание за истинността на направените декларации и за това, дали солидарността е незначителна, празна дума или реална гаранция за сътрудничеството между държавите-членки на Европейския съюз.
<SPEAKER ID="060" NAME="Ioan Mircea Paşcu" AFFILIATION="S&amp;D">
(EN) Г-н председател, както вероятно знаете, в Румъния току-що приключи двугодишен период, в който на всеки шест месеца се провеждаха различни избори. Последните бяха за президент, спечелени с много малка разлика от 70 000 гласа, дошли предимно от диаспората.
<P>
Това, което ме тревожи като гражданин, е, че по време на цялата кампания не бях в състояние да публикувам каквато и да е критика по отношение на сегашния президент в блога си, Europolis, а публичният достъп до него беше прекъснат напълно. Считам това за недопустимо, защото представлява цензура на правото на свобода на словото и защото показва, че интернет също се контролира от хората във властта и/или от техните поддръжници.
<P>
Общо взето, за съжаление 20 години след революцията, в която много хора загинаха за демокрацията, се толерират подобни нагласи - а вероятно и се насърчават - от онези, които временно се наслаждават на плодовете на демокрацията, след като са избрани във властта, макар и с толкова малки разлики.
<SPEAKER ID="061" NAME="Frédéric Daerden" AFFILIATION="S&amp;D">
(FR) Г-н председател, от 2007 г. насам железопътният превоз на стоки търпи сериозна либерализация по отношение на предлагането. Дружествата, които не са ангажирани с обществени услуги, отсега нататък ще бъдат изправени пред растяща конкуренция.
<P>
В много държави това означава увеличение на предлагането в най-печелившите сектори на пазара, а именно комбиниран превоз и превоз с цяла влакова композиция. За сравнение, превозът с единичен вагон не представлява интерес за частните дружества заради ниската си рентабилност.
<P>
Ако наистина искаме да развием товарния железопътен превоз като двигател на устойчивата мобилност, е важно да подкрепим превоза с единичен вагон. В противен случай товарите ще се изместят изцяло към автомобилния транспорт, което е в разрез с целите ни за намаляване на емисиите на въглероден диоксид. Затова подкрепата за превоза с единичен вагон трябва да се счита за обществена услуга, тъй като е неразделна част от стратегията за устойчива мобилност.
<P>
В контекста на насоките на Европейската комисия относно условията за държавна намеса, считаме, че е напълно възможно да включим подкрепа за превоза с единичен вагон, независимо дали под формата на компенсации за обществени услуги, или помощ за...
<P>
(Председателят отнема думата на оратора)
<SPEAKER ID="062" NAME="Vilja Savisaar" AFFILIATION="ALDE">
(ET) Г-н председател, искам да обърна внимание на един много практичен, но за моята държава, Естония, изключително важен въпрос. Преди няколко години трите балтийски държави - Естония, Латвия и Литва - на практика не разполагаха с железопътна връзка с Европа. Съществуващата инфраструктура беше в лошо състояние и почти не беше използвана. Оттогава има положително развитие както по отношение на обновяването на железопътните линии, така и в проучванията с цел изграждане на линиите в съответствие с европейските стандарти. За да прокараме железопътната линия "Балтика" - както е наречен проектът - е изключително важно Европейският парламент и Европейската комисия да окажат значителна подкрепа за проекта, въпреки че населението на региона съвсем не е най-голямото и финансовото положение на балтийските държави е страшно.
<P>
Проектът е важен не само за осигуряване на нормална железопътна връзка, но ще окаже и голямо влияние върху трите държави по отношение на регионалната и социалната политика. Естония, Латвия и Литва се нуждаят от железопътна връзка с Европа както по икономически причини, така и заради акцента върху екологичната икономика, защото железопътният транспорт позволява да бъдат превозвани по-големи товари при по-малко замърсяване. Към момента основната връзка е Via Baltica...
<P>
(Председателят отнема думата на оратора)
<SPEAKER ID="063" NAME="Angelika Werthmann" AFFILIATION="NI">
(DE) Г-н председател, няколко думи накратко по два въпроса. Първо, въпросът за равното третиране е свързан с нерешения проблем за равенството между мъжете и жените, като и двата са еднакво спешни. Би трябвало мъжете и жените от едно ниво, с едни и същи квалификации и на един и същи пост да получават еднакво заплащане. В Австрия всичко е с главата надолу, защото колкото по-високо квалифицирани са жените, толкова по-трудно е развитието им спрямо колегите им мъже със същите квалификации. Последните данни сочат, че положението за жените се влошава с напредване на възрастта, например жените над 60 години печелят около 34% по-малко от колегите им мъже.
<P>
Второ, искам да посоча, че децата се нуждаят от закрила. Бих искала Конвенцията на ООН за правата на детето да залегне в конституцията на Австрия. Надявам се, че въпросът скоро ще бъде отново подет в Австрия и резултатът ще бъде положителен.
<SPEAKER ID="064" NAME="Iosif Matula" AFFILIATION="PPE">
(RO) С радост обявявам в залата, че г-н Траян Бъсеску отново беше избран за президент на Румъния. Присъединяването ни към Европейския съюз стана факт по време на първия мандат на Траян Бъсеску и благодарение на неговия пряк принос. Новият мандат ще позволи на президента да продължи реформите и пълното прилагане на европейските норми и ценности в Румъния.
<P>
След изборите за президент можем да направим само един извод: в Румъния бяха проведени президентски избори, които отговарят на най-строгите международни изисквания, което беше потвърдено и от наблюдателите от Организацията за сигурност и сътрудничество, както и от решението на румънския конституционен съд и повторното преброяване, след което действащият президент увеличи преднината пред опонента си.
<P>
Считаме, че демократичната победа на президента Бъсеску, подкрепен от Либералдемократическата партия, бележи победа и за групата на Европейската народна партия (Християндемократи). Колегите ни от групата PPE, начело с Wilfried Martens и Joseph Daul, изказаха подкрепата си за президента Бъсеску, за което отново им благодарим.
<SPEAKER ID="065" NAME="Silvia-Adriana Ţicău" AFFILIATION="S&amp;D">
(RO) За второто тримесечие на 2009 г. приходите на 27-те държави-членки възлизат на 43,9% от БВП, а разходите им - на 49,7%. За същия период на равнище ЕС27 данъците и осигурителните вноски възлизат на приблизително 90% от общите приходи на държавите-членки, докато разходите за социално подпомагане са едва 42,2% от БВП. Бюджетният дефицит на 27-те държави-членки нарасна от 0,8% за второто тримесечие на 2008 г. до 5,8% през второто тримесечие на 2009 г. За същия период равнището на заетостта се понижи с 2%, а промишленото производство - с 10,2%. Най-засегнатите сектори са строителството, селското стопанство, промишленото производство, търговията, транспортът и съобщенията. Считам за задължително бъдещата Европейска комисия да представи работна програма с акцент върху икономическото развитие, намаляване на равнището на безработицата и гарантиране на достойни условия на живот.
<SPEAKER ID="066" NAME="Alf Svensson" AFFILIATION="PPE">
(SV) Г-н председател, антисемитизмът се разпространява в света, дори и тук, в Европа, в Европейския съюз. Очевидно е, че Европейският парламент трябва да се изправи пред злото - което се разпространява все по-широко - и да се опита да го унищожи в зародиш.
<P>
Трябва да е ясно, разбира се, че политиката на Израел търпи критика, както и политиката на която и да е друга страна, защото никоя държава не функционира перфектно. Но политиката на Израел и антисемитизмът са два отделни въпроса.
<P>
Предполагам, че Европейският парламент енергично ще се противопостави на всякакви антисемитски настроения. Към момента тези настроения са чести и широко разпространени.
<SPEAKER ID="067" NAME="Diogo Feio" AFFILIATION="PPE">
(PT) Г-н председател, въпросът, който представям на вниманието на залата днес, засяга ДДС за португалските земеделски стопани. Съгласно законодателството на Общността има три възможни режима: общият режим с изисквания към счетоводната отчетност, вариантът за малките и средните предприятия и режимът на единна ставка, при който няма възстановяване, но има право на компенсация. За съжаление, откакто Португалия се е присъединила към ЕС, правото на компенсация е 0%.
<P>
Понастоящем се завеждат процедури за нарушения срещу Португалия. Тази форма на данъчно облагане засяга приблизително 18 000 земеделски производители и 5,3% от продажбите им. Искам ясно да заявя, че трябва да се намери начин португалското законодателство да съответства на достиженията на правото на Общността.
<SPEAKER ID="068" NAME="Председател">
Колеги, привършваме с едноминутните изказвания. Искам да обясня, че в списъка има много имена - поне два пъти повече от тези, за които имаме време. Днес разполагахме с повече време от обичайното, но знаете, че ако сте използвали едноминутните изказвания миналия път, преди месец или преди два месеца, днес едва ли ще имате тази възможност. Трябва да обърнем внимание на колегите, които не са се изказали изобщо. Съжалявам, но такъв е правилникът. Списъкът е два пъти по-дълъг, отколкото е възможно да изслушаме. Съжалявам, че не всички могат да вземат думата.
<SPEAKER ID="069" NAME="James Nicholson" AFFILIATION="ECR">
(EN) Г-н председател, разбирам Ви, но фактът, че двойно повече колеги искат думата, показва колко важна е в действителност тази част от работата ни - да представляваме хората.
<P>
Можете ли в такъв случай да се отдръпнете и да гледате настрани, защото тогава няма да седим тук цял час и да не бъдем извикани - не се оплаквам, знам, че задачата Ви не е лека - поне тогава можете да кажете да не идваме тази седмица или другата. Предварително ще решите колко от нас могат да се изкажат, а другите ще дойдем следващия път или ще отправим въпросите си по друг начин. Може това да е добро решение, вместо да губим времето на колегите.
<SPEAKER ID="070" NAME="Председател">
Считам, че винаги има смисъл да се стои тук и да се слушат разискванията. Не мисля, че трябва да говорим по такъв начин. Днес думата взеха почти всички, които не успяха да го направят по време на предишната месечна сесия.
