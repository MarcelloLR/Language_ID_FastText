<CHAPTER ID="012-01">
1. Ирак - по-специално смъртното наказание (включително случая на Тарик Азиз) и нападенията срещу християнски общности
<SPEAKER ID="309" NAME="Председател">
Следващата точка е разискването на шест предложения за резолюции относно Ирак - по-специално смъртното наказание (включително случая на Тарик Азиз) и нападенията срещу християнски общности.
<SPEAKER ID="310" NAME="Bastiaan Belder" LANGUAGE="NL">
Г-жо председател, г-н член на Комисията, госпожи и господа, на 12 ноември един германски вестник излезе със заглавие "Иракски християни преследвани до смърт". На снимката, съпътстваща статията, се виждаше християнско семейство, подслонило се в една църква в столицата Багдад. Семейството намерило убежище в този храм, след като ислямски терористи предприели преднамерено нападение срещу домове на християни. Така че възмутителната кървава баня на 31 октомври по време на служба в сирийската католическа катедрала определено не е била изолиран инцидент. Християнското малцинство в Месопотамия от години е подложено на открити религиозни гонения. Такава е печалната действителност в Ирак. Вижте масовото изселване на иракски християни. От 2003 г. до настоящия момент броят им в Ирак е спаднал от 850 000 на 350 000 като 115 000 от тях са били вътрешно разселени. Какво могат да очакват тези храбри "привърженици" - в кавички, защото мястото им е в Ирак - от Европа? Все пак това е християнско малцинство, чиито исторически корени могат да се проследят до І век от н.е. и включват най-старите църкви и манастири в света. Бих призовал Европа да окаже помощ на иракските християни в три конкретни насоки. На първо място, да се подкрепят иракските християни, забегнали в кюрдския регион, за да изградят нов живот. Да им се осигури бъдеще в собствената им страна. Същото се отнася и за християнското малцинство в Ниневийската равнина. Европейска помощ за професионално обучение, работни места за младежите и заеми за новосъздадените фирми. Второ, европейските институции трябва настоятелно да призоват иракското правителство - и това е крайно неотложен въпрос - да се премахне от личните карти информацията за религиозната принадлежност на техните притежатели, защото нейното изключване би повишило значително личната сигурност на религиозните малцинства и особено на християните. Освен това съществуващата практика да се обявява в личната карта религиозната принадлежност на нейния притежател понастоящем води до дискриминация на пазара на труда и, наред с останалото, до приемането на друга религия. Трето, на парламентарно ниво бих призовал нашата Делегация за връзки с Ирак да покаже на петимата християни, депутати в иракския парламент, нашата готовност да им окажем помощ с думи и дела в този опасен период. Във всеки случай, г-жо председател, г-н член на Комисията, аз, разбира се, приветствам всички парламентарни контакти между Европа и Ирак, с които се цели да се подкрепи тази млада демокрация, а също така съм много доволен, че колегата ми, г-н Mauro, скоро ще представи доклад относно Европейския съюз и Ирак пред комисията по външни работи. Това е много важно. Накрая, Съветът и Комисията - всъщност тук няма представители на Съвета, но няма значение - разчитам на Вас да продължите да полагате енергични усилия, за да убедите иракските органи да направят всичко, което е по силите им, за да гарантират самото оцеляване на християнските общности и църкви в историческата област Месопотамия.
<SPEAKER ID="311" NAME="Véronique De Keyser" LANGUAGE="FR">
Г-жо председател, в периода от войната в Ирак до настоящия момент тази страна, вместо да се освободи от военен диктатор, потъва в насилие. Зрелището с обесването на Саддам Хюсеин съвсем не беше средство за намаляване на това насилие. Точно обратното, то изостри напрежението в страната.
<P>
Знаете, че Европейският съюз непрестанно се бори срещу смъртното наказание. Считаме, че с премахването на смъртното наказание в Европа сме спомогнали да се направи крачка напред в прогресивното развитие на човечеството. Ето защо смятаме за позорно, че има вероятност Тарик Азиз, който работеше със Саддам Хюсеин, и двама от сътрудниците му да бъдат обесени. Това се дължи не на личността на Тарик Азиз, за когото много добре знаех, че всъщност е забележителна личност, която за съжаление участваше в тоталитарна система. Считам обаче - и го заявявам като лично мнение - че, особено в последния момент, той положи големи усилия в опитите си да отвори своята страна.
<P>
Но важен е не случаят с Тарик Азиз. Не може обесването на Тарик Азиз да се появи утре на телевизионните ни екрани като символ на освобождението на Ирак. Ето защо призовавам моите колеги да гласуват в подкрепа на резолюцията, която включва и раздел за преследването на християните в Ирак, който одобрявам.
<SPEAKER ID="312" NAME="Anneli Jäätteenmäki" LANGUAGE="EN">
Г-жо председател, смъртното наказание нарушава правото на живот, обявено във Всеобщата декларация за правата на човека. То представлява крайно отрицание на правата на човека.
<P>
Въпреки това през 2009 г. в 18 страни са били изпълнени смъртни присъди. В Ирак са били екзекутирани над 120 души, а в Иран са били изпълнени цели 338 екзекуции. В страните, в които се прилага смъртното наказание - включително в Съединените щати и в Китай, като списъкът може да бъде продължен - се твърди, че хората биват екзекутирани в името на справедливостта. Смъртното наказание няма нищо общо със справедливостта.
<P>
Европейският съюз е твърдо решен да работи за премахване на смъртното наказание навсякъде и се стреми да постигне всеобщо приемане на този принцип. Резолюцията е важно средство за напомняне за факта, че трябва да продължим борбата срещу смъртното наказание. Призоваваме правителството на Ирак да премахне прилагането на смъртното наказание.
<SPEAKER ID="313" NAME="Peter van Dalen" LANGUAGE="NL">
Г-жо председател, тъмните облаци на ислямския екстремизъм се сгъстяват над целия свят, и по-специално над Близкия изток. В Пакистан Азия Биби е заявила, че въпреки помилването й, що се отнася до екстремистите, тя все още представлява заплаха. За съжаление, тя ще трябва да емигрира в друга страна. Иракските християни също вече масово напуснаха страната. Те са постоянни жертви на екстремистите. В Ирак една религиозна общност, която е живяла там много по-дълго от екстремистите, бива прогонвана по много брутален начин. Ето защо християните заслужават нашата подкрепа. Трябва да им се даде възможност да останат заедно, за да могат да практикуват вярата си. Затова призовавам Комисията да обяви този въпрос за водещ приоритет. Умерените групировки в Ирак отчаяно се нуждаят от силната подкрепа на Европейския съюз. Тогава вероятно ще успеем да попречим на ислямските екстремисти да затворят и заключат църковните порти в Ирак завинаги.
<SPEAKER ID="314" NAME="Frieda Brepoels" LANGUAGE="NL">
Г-жо председател, госпожи и господа, Групата на Зелените/Европейски свободен алианс напълно подкрепя две точки от резолюцията. На първо място, трябва да продължим борбата си срещу смъртното наказание, както и призивите си за отмяна на постановените смъртни присъди срещу Тарик Азиз и други двама бивши служители. Второ, на всеки човек в Ирак трябва да се даде възможност да практикува вярата си в страната и ние осъждаме всяка атака срещу тази свобода. Изразяваме задоволството си от тези два момента, но групата ми е по-малко удовлетворена от онова, което липсва в резолюцията. Изглежда, че Европейският парламент отказва да обсъжда множеството нарушения на правата на човека в Ирак, за които ние, като държави-членки на ЕС, сме отчасти отговорни. Чуждестранните войски позволиха на силите за сигурност на Ирак да малтретират затворници и дори да ги изтезават и убиват. През март тази година Обединеното кралство беше осъдено за това от Европейския съд по правата на човека. Неотдавнашните разкрития на "Уикилийкс" (Wikileaks) потвърдиха, че е имало такива практики, а те са недопустими. Поради тези причини ни се искаше да бъдат остро осъдени тези практики, упражнявани както от американски, така и от европейски войски. Освен това не би било неуместно в резолюцията да се спомене призивът на Нави Пилай, върховния комисар на ООН по правата на човека, за щателно разследване, от една страна, на твърденията за незаконни отвличания, а от друга страна, на насилието и убийствата в иракските затвори. Разследването, предприето наскоро в тази връзка от Обединеното кралство, трябва да бъде последвано от по-мащабни действия и държавите-членки, които са изпращали свои войски в този регион, трябва да подведат под отговорност хората си за техните злодеяния. Комисията и Съветът също трябва да настояват за това; мълчанието вече не е вариант.
<SPEAKER ID="315" NAME="Miguel Portas" LANGUAGE="PT">
Г-жо председател, мисля, че всички сме съгласни, че очевидно опитът да се екзекутира Тарик Азиз, министър-председателя на Ирак по време на режима на Саддам Хюсеин, е трагичен фарс. Това е човек, който вече е в затвора с доживотна присъда. Ние не изразяваме несъгласие по този въпрос, но не считам, че можем да обсъждаме и осъждаме този опит за екзекуция без същевременно да споменем над 900-те смъртни присъди, които вече бяха изпълнени от иракския президентски съвет. Принудени сме да го сторим поради задължението да придадем еднаква тежест на много известните и на по-малко известните. Очевидно ние сме съгласни и с осъждането на ислямския тероризъм срещу християнските общности, но не можем да наложим мълчание на тридесетте хиляди задържани без повдигнато обвинение поради военната окупация в Ирак, нито можем да пренебрегнем начина, по който това предизвика конфликт и проблеми в иракското общество. Проблемът с резолюцията е, че в нея е отчетено твърде малко. Затова моята група има своя собствена резолюция.
<SPEAKER ID="316" NAME="Constance Le Grip" LANGUAGE="FR">
Г-жо председател, по време на настоящото разискване относно ситуацията в Ирак, смъртната присъда на Тарик Азис и положението на християните в Ирак исках да напомня, че моята група, Групата на Европейската народна партия (Християндемократи), е изцяло против смъртното наказание.
<P>
Преди всичко обаче бих искала също така да изразя негодуванието на моята група от рязкото влошаване на положението на християните, живеещи в Ирак, както и дълбокото ни възмущение във връзка с неотдавнашните смъртоносни нападения, които засегнаха християнските общности в Ирак, и по-специално мерзкото вземане на заложници в сирийската катедрала в Багдад на 31 октомври, при което загинаха 58 души. Разбира се, ние също искаме да изразим солидарността си със жертвите и техните семейства.
<P>
По повод на настоящото разискване бихме искали официално и сериозно да призовем иракските органи да направят всичко, за да гарантират безопасността и неприкосновеността на християните в Ирак; да защитят всички религиозни храмове в страната, да гарантират свобода на вероизповеданието на иракските християни, но и на всички религиозни общности и на всички религиозни малцинства и да работят за намаляване на междуетническото насилие. Онова, което действително е заложено на карта тук, е мирът, националното помирение в тази страна и защитата на нашите ценности - свобода и толерантност.
<SPEAKER ID="317" NAME="Mario Mauro" AFFILIATION="PPE">
(IT) Г-жо председател, госпожи и господа, смъртната присъда на Тарик Азиз и драмата с преследваните християни са въпроси, които може би трябваше да бъдат разделени от логическа гледна точка. Въпреки това може би е добре, че ги разискваме заедно, защото онова, което искаме да кажем в резолюцията, е, че искаме справедливост в Ирак и справедливост за Ирак.
<P>
Искаме справедливост в Ирак, защото християните, които станаха жертва на фундаменталистките цели на много от групите, борещи се за власт, определено са невинни. Искаме справедливост за Ирак, защото процесът на възстановяване на стабилността и демокрацията в тази страна, който е в ход понастоящем, не заслужава ликът му да бъде белязан от убийството на човек, който може да е виновен, но определено не заслужава да бъде умъртвен.
<P>
Ето защо считам, че с резолюцията като инструмент могат да се постигнат още повече практически резултати, ако също така пренесем тези преценки и теми в съдържанието на споразумението между ЕС и Ирак. В това споразумение може практически да се предвиди, че налагаме условия за сключването на икономически споразумения и тези условия включват зачитане на правата на човека и уважение към иракските християни.
<SPEAKER ID="318" NAME="Ana Gomes" AFFILIATION="S&amp;D">
(PT) Г-жо председател, Ирак и иракчаните наследиха и понесоха цял набор от ужаси, причинени от действията на диктатора Саддам Хюсеин. След това, от 2003 г. насам страната преживя страшни нарушения на правата на човека, включително арести, похищения и убийства без съд и присъда по време на чуждестранната военна окупация. Това придава особено голямо значение на думите на президента Талабани, че тъй като той е социалист и хуманист, ще откаже да подпише заповедта за екзекуция на Тарик Азиз. Считам, че е изключително важно да заявим в Парламента, че сме против смъртното наказание, независимо от това кое е лицето и какво е вероизповеданието му и че не се стремим към премахване на смъртното наказание, наложено на Тарик Азиз, само защото е християнин. Очевидно аз и всички мои колеги, членове на Парламента, напълно осъждаме нападенията срещу християнската общност в Ирак - общност, която съставлява част от иракските културни традиции и която иракчаните, повече от всеки друг, ценят и знаят как да съхранят. Не можем обаче да забравим, че онези, които пострадаха най-много от насилието на терористите и сектантите в Ирак, са всъщност мюсюлманите, били то шиити, сунити или други. Повече от всякога е важно ние, Европейският съюз, да се заемем с отношенията си с Ирак и да обсъдим проблема с нашите колеги в иракския парламент, по-специално необходимостта да се премахне смъртното наказание.
<SPEAKER ID="319" NAME="Marietje Schaake" LANGUAGE="EN">
Г-жо председател, смъртното наказание в Ирак беше временно отменено след предвожданото от САЩ нашествие през 2003 г. и въведено отново през 2004 г. Оттогава стотици хора бяха осъдени на смърт и мнозина бяха екзекутирани.
<P>
Подвеждането под съдебна отговорност на нарушителите на правата на човека е от решаващо значение за стабилното бъдеще на всяка страна, а това включва и Ирак. Настоящите и бившите политици не бива да съставляват изключение, тъй като те носят крайната и често пряка отговорност за такива нарушения. Известно е, че нарушенията на правата на човека в Ирак, за които отговорност носят Саддам Хюсеин, Тарик Азиз и други подобни, са достигнали застрашителни размери. Справедливите съдебни дела и надлежният процес са крайно необходими за гарантиране на помирението и за предприемане на градивна стъпка към по-добро бъдеще.
<P>
Европейският съюз е общност от ценности и уникално пространство в света, особено що се отнася до смъртното наказание, което изцяло премахнахме. В отношенията си с други страни, били те Съединените щати, Китай, Иран или Ирак, ние ги призоваваме да не лишават хората от основното право - правото на живот - под формата на наказание.
<P>
Джалал Талабани е заявил, че няма да подпише заповедта за екзекуция на Тарик Азиз, и ние приветстваме този жест. Това трябва да бъде част от едно общество, основано на принципите на правовата държава, в което се зачитат правата на човека на всички граждани, и ЕС е готов да помогне на иракското правителство да се развива в тази посока и да гарантира справедливото подвеждане под отговорност на нарушителите на правата на човека.
<P>
Стабилността на Ирак е крехка и е напълно възможно тя да бъде нарушена от екзекуциите, одобрени от държавата. Подписването и ратифицирането на Втория факултативен протокол към Международния пакт за граждански и политически права, както и на Протокол № 13 към Конвенцията за защита на правата на човека и основните свободи, би спомогнало за затвърждаване на позицията на Ирак срещу нарушенията на правата на човека. Това също така би била желана стъпка към приобщаването на страната към международната общност.
<SPEAKER ID="320" NAME="Marie-Christine Vergiat" LANGUAGE="FR">
Г-жо председател, моята група, Конфедеративната група на Европейската обединена левица - Северна зелена левица, не взе участие в съвместната резолюция по темата, както и в резолюцията за Тибет. Тези заседания на Парламента в четвъртък следобед все повече придобиват сюрреалистичен характер по отношение както на празната зала, която наблюдаваме, така и на дискутираните въпроси и на начина, по който те се третират. Призмите, през които някои тук постоянно разглеждат тази или онази страна, този или онзи въпрос, са в разрез с универсалистичната и неделима концепция за правата на човека, подробно изложена в международните текстове, които твърдим, че отстояваме.
<P>
Този начин на възприемане и вършене на нещата уронва доверието в Европейския съюз в тази област и налива вода в мелницата на онези, които твърдят, че европейците разглеждат правата на човека от гледна точка на Запада и че отново се стремят да наложат своя модел на другите.
<P>
Госпожи и господа, присъединявам се към вас в осъждането на смъртните присъди, включително тази на Тарик Азиз, и на екзекуциите, които са твърде многобройни в Ирак и които засягат и жените и децата. Искаше ми се да осъдим по същия начин положението, в което се намират хилядите задържани без причина и без съд и подложени на изтезания хора. Щеше ми се да осъдим злоупотребите с власт на иракските и окупационните войски, както и да заклеймим използването на деца войници и - особено днес, на Международния ден за премахване на насилието срещу жените - насилието, на което стават жертва жените в Ирак във връзка с този конфликт. Искаше ми се също така да осъдим начина, по който Съединените щати изоставиха лагера "Ашраф", без да се интересуват от стотиците хора, които живееха там.
<P>
Поради всички тези причини, г-жо председател, Конфедеративната група на Европейската обединена левица - Северна зелена левица ще гласува с "въздържал се" относно резолюцията, както и относно резолюцията, касаеща Тибет.
<SPEAKER ID="321" NAME="Franz Obermayr" AFFILIATION="NI">
(DE) Г-жо председател, на 10 ноември пет души бяха убити по време на бомбена атака срещу християни, а само няколко дни преди това имаше нападение над католическа катедрала. В резултат на това сто души бяха взети за заложници, а 40 загинаха. През последните години 900 000 християни са избягали от Ирак. Тези събития са печална илюстрация на положението на християните в Ирак и в целия близкоизточен регион. Това не са изолирани инциденти, а глобална тенденция, която се разгръща на границите на Европа, както и в Египет, а понякога и в Турция. ЕС трябва да е в състояние да упражнява достатъчен натиск, за да противодейства на дискриминацията срещу християните. Трябва само да си спомним северната част на Кипър, където приблизително 150 църкви бяха разрушени или превърнати в джамии след турската окупация и където остана само една църква, в която на християнското население е позволено да отслужва по една литургия всяка година. Не забравяйте, че не говоря за Ирак, а за остров в Средиземно море, в покрайнините на Европа.
<P>
Считам, че си струва да се въведе постоянна система за наблюдение на преследването на християни. След това би трябвало да се предприемат конкретни действия; например системно включване на клаузи, забраняващи преследването на християни, в международните търговски споразумения с ЕС. Не може да съществува положение, при което искаме да извършваме търговска дейност, но сме съгласни да си затваряме очите, когато биват преследвани християни.
<P>
Бих искал да завърша с няколко думи относно бившия министър на външните работи, г-н Азиз. Дори бившите участници в режима на Саддам Хюсеин имат право на справедлив юридически процес. Екзекуциите за отмъщение нямат място тук. Дори тези бивши министри заслужават справедлив съдебен процес. Това не може да бъде прието, особено в една млада страна, която се стреми да се превърне в демократична държава. Поради тази причина бих призовал ЕС да предприеме необходимите стъпки и да действа еднозначно.
<SPEAKER ID="322" NAME="Esther de Lange" AFFILIATION="PPE">
(NL) Г-жо председател, в условията на безопасност в Европейския съюз гледаме на вярата и на ходенето на църква като на личен въпрос. В Ирак обаче откритото заявяване на принадлежността на дадено лице към християнската вяра едва ли не се е превърнало в белег за изключителна смелост. Днес с право осъдихме потресаващото нападение в неделя, на 31 октомври, но междувременно бяха извършени нови нападения, в които за пореден път беше отнет живот на хора. В понеделник тази седмица бяха убити двама братя в град Мосул. Моят колега, г-н Belder, ви съобщи броя на постоянно намаляващата група на иракските християни, които остават в Ирак, като най-малко 100 000 от тях също са били разселени в рамките на собствената им страна. Това определено създава впечатлението за целенасочена стратегия от страна на някои групи за прокуждане на тази група от населението. Г-н член на Комисията, ние, Европейският съюз, не можем да си позволим просто да стоим и да наблюдаваме. Преди всичко Съюзът би трябвало, разбира се, да насочи вниманието си към иракските органи, които, за съжаление, все още са в слаба позиция, и да ги подкрепи да предприемат действия. Бих искала обаче да направя още една крачка напред и действително, както отбеляза г-н Mauro, да отнеса като приоритет към споразумението за партньорство с Ирак, което разискваме в момента, безопасните условия за живот на иракските християни в Ирак. Като заместник-председател на делегацията за връзки с Ирак ще продължа да следя положението и ще съм доволна да чуя какво мисли Комисията по въпроса.
<SPEAKER ID="323" NAME="Mitro Repo" AFFILIATION="S&amp;D">
(FI) Г-жо председател, възмутително и нетърпимо е, че отново много невинни хора бяха подложени на страдания в Ирак заради религиозните си вярвания.
<P>
Нападенията срещу религиозни общности са винаги неоправдани, където и да се извършват. Правото на религиозните групи да провеждат събрания и да практикуват религията си трябва да е безусловно. Европейският съюз е загрижен не само за християните. Свободата на религията и съвестта трябва да се отнася в еднаква степен за всички. Защитата на това всеобщо човешко право е и най-добрата ни гаранция, че конфликтите могат да бъдат предотвратени преди да възникнат, както и да бъдат разрешени.
<P>
Според мен резолюцията е послание, че Европейският парламент енергично подкрепя иракския народ и настойчиво го призовава да предприеме действия срещу насилието и терора и да се бори решително за демокрация и за зачитане достойнството на всички хора.
<SPEAKER ID="324" NAME="Tunne Kelam" AFFILIATION="PPE">
(EN) Г-жо председател, в рамките на един месец в Ирак бяха убити над 50 християни от екстремистки групи.
<P>
Новото иракско правителство носи особена отговорност за гарантиране безопасността, справедливостта и еднаквите права за всички религиозни общности. Само по този начин Багдад може да си спечели уважение и да изгради доверие не само във вътрешен план, но и в отношенията с Европейския съюз.
<P>
Положението в много близкоизточни страни, от които традиционните християнски малцинства са принудени да бягат, е тревожно. Повечето иракски асирийци сега са вътрешно разселени лица. Считам, че е изключително важно при провеждането на общата ни външна политика г-жа Аштън редовно да повдига въпроса за свободата на вероизповеданието, а бъдещите договори на ЕС с трети страни трябва да включват клауза относно зачитането на свободата на религията.
<SPEAKER ID="325" NAME="Justas Vincas Paleckis" AFFILIATION="S&amp;D">
(LT) Г-жо председател, през последната година християнската общност в Ирак беше подложена на ескалиращо религиозно насилие и преследване. Християните напускат Ирак, ужасени от бомбардировките и масовото избиване. Макар да осъждам ужасяващите терористични нападения, в името на справедливостта бих искал да кажа, че нашествието на САЩ влоши положението в това отношение, поради което САЩ носи отговорност за подобряване на ситуацията. Като цяло религиозните и национални разделения и взаимната омраза в Ирак са достигнали такива мащаби, че страната е сериозно застрашена. Демократичният свят очаква иракското правителство да премахне смъртното наказание във възможно най-кратки срокове. Приветствам решението на иракския президент да не подписва заповедта за екзекуцията на Тарик Азиз, но сега ще следим внимателно поведението на иракския парламент в този случай.
<SPEAKER ID="326" NAME="Bernd Posselt" AFFILIATION="PPE">
(DE) Г-жо председател, скандално е, че след 2 000 години присъствие на християнските общности в географската област, позната понастоящем като Ирак, тези общности са застрашени от изчезване, особено като се има предвид намесата на Запада през последните години и факта, че тези събития се осъществяват по време на управлението на едно демократично правителство, което се подкрепя от Европейския съюз. Не можем да толерираме това. Извън общите проблеми, свързани със свободата на вероизповеданието, това е абсолютно скандално и аз приветствам факта, че няколко християнски епископи от Ирак ще пристигнат в Страсбург през декември, за да ни запознаят подробно с положението на религиозните им общности.
<P>
Трябва да сме наясно, че не е достатъчно от време на време да се правят банални жестове и че тук имаме реална отговорност. Осемдесет процента от европейците са християни. Естествено ние подкрепяме свободата на религията като цяло, но кой ще се погрижи за интересите на тези хора, ако не ние? Това са хора, които са преживели дори противния режим на Саддам Хюсеин, но сега самото им съществуване е застрашено.
<P>
Ето защо Европейският парламент трябва да насочи работата си, касаеща правата на човека, в тази област. Бих призовал баронеса Аштън да стори същото и редовно да ни осведомява за положението на тези християни.
<SPEAKER ID="327" NAME="Bogusław Sonik" AFFILIATION="PPE">
(PL) Г-жо председател, нямат край убийствата на християни; днес в Ирак, Нигерия, Египет и Афганистан, вчера в Судан, Индия и Индонезия, а утре, ако вече не са избити, ако вече не са станали жертва на погроми, насилие, изнасилване и агресия, те ще трябва да живеят като парии, които крият вярата си дори в райони, където техните културни, политически и икономически корени са съществували много преди появата на исляма на родната им земя. Въпреки призивите на западните мюсюлмански интелектуалци в техните страни не се случва нищо, което да гарантира сигурността им. Единствената им вина е, че изповядват същата вяра както европейците и американците.
<P>
През 2010 г. ислямският фундаментализъм унищожи арабските последователи на Христос пред собствените ни очи. Нито една група от хора не заслужава подобна съдба. Струва си да се отбележи, че няма нито една страна, основана на християнската култура, в която мюсюлманите биха били третирани толкова зле, колкото християните, живеещи в мюсюлманските региони. Парламентът трябва да изготви доклад за положението на християните в мюсюлманските страни, а европейските институции трябва да включват проблема с преследването в дневния ред, когато водят разговори с тези страни.
<SPEAKER ID="328" NAME="Carl Schlyter" AFFILIATION="Verts/ALE">
(SV) Г-жо председател, няма нищо по-нелогично от смъртното наказание - да убиеш някого, за да покажеш, че не е правилно да се убива. Иракският народ е изтърпял най-тежките фарми на гнет. Първо диктаторът, Саддам Хюсеин, малтретираше и потискаше хората, чиито мнения се различаваха от неговото, и хората, които критикуваха режима му. Сега хората биват подчинявани на окупационна сила, която се интересува повече от укрепването на властта, основана на оръжията, отколкото от демокрацията.
<P>
Малтретирането и потискането на християните продължава и сега. Трябва да се прекрати малтретирането и потисничеството в Ирак. Имаме отговорност в това отношение. Това би могло да се нарече етническо прочистване. Точно за това говорим тук. Има хора, които биват принуждавани да напуснат Ирак. Следователно трябва да направим нужното, за да не ги принудим да напуснат Европейския съюз. Това е наш дълг. Не бива да връщаме иракчаните там, където ги грозят сигурни страдания и гнет.
<SPEAKER ID="329" NAME="Konrad Szymański" AFFILIATION="ECR">
(PL) Г-жо председател, сигурен съм, че иракското правителство има най-добри намерения, но всички ние трябва да направим повече, за да защитим християнската общност в страната. Днес тази общност е обект на дискриминация, нападения и дори убийства поради една единствена причина: да бъде окончателно отстранена от територията, на която е живяла почти две хиляди години.
<P>
Европейският съюз трябва да действа по-смело в този случай, без да обръща внимание на автоцензурата, налагана от политическата коректност, която се забелязва дори в текста на резолюцията, която не след дълго ще приемем. Защитата на иракските християни днес, разбира се, действително води до грижа за тези, които биват разселвани и до приемането им в нашите страни, както и до политически промени в Ирак. Това обаче трябва да бъде - и това е призивът ми към Комисията и към баронеса Аштън - това трябва да е лозунгът, главният лозунг на нашата дипломация по света. Свободата на религията, по-специално в християнските общности, трябва да е водещият елемент в европейската дипломация.
<SPEAKER ID="330" NAME="Catherine Soullie" AFFILIATION="PPE">
(FR) Г-жо председател, християните са несъмнено една от най-преследваните религиозни групи в света. В Близкия изток някои екстремистки групи гледат на тях като на - цитирам - "легитимна мишена" като крайната цел е чисто и просто те да напуснат този регион - регион, който е станал свидетел на зараждането на християнството и в който историческото им присъствие е крайно необходимо за поддържане на известен баланс. Събитията в катедралата в Багдад са просо връхната точка на една ситуация, която наблюдавахме пасивно прекалено дълго.
<P>
Европейският съюз, като глобален играч и бизнес партньор на различни страни в този регион, трябва твърдо да изрази възмущението си относно това положение. Дискриминацията, в каквато и да е форма, не може да бъде толерирана. Демокрацията ще победи в този регион, едва когато започнат да се зачитат най-основните права на човека като свободата на религията.
<SPEAKER ID="331" NAME="Sergio Paolo Francesco Silvestris" AFFILIATION="PPE">
(IT) Г-жо председател, госпожи и господа, Европейският парламент трябва високо и ясно да се обяви против нападенията срещу християнски малцинства в Ирак. Това е епизод от една дълга история за дискриминация и мъченичество, продължила 2 000 години, и е трудно да се повярва, че тя продължава и сега, през третото хилядолетие.
<P>
Съгласен съм, че е необходимо да се подкрепят умерените иракски групировки и християните, избягали в Кюрдистан, както и да се премахне информацията за религиозната принадлежност от документите за самоличност. Но онова, срещу което искам да издигна глас днес, е нещо, което считам за най-абсурдния аспект на тази тъжна история. Символът на християнската вяра е кръстът, който сякаш е символ на смъртта, но всъщност е символ на свободата, тъй като за християните смъртта на Христос на кръста освобождава човечеството от греха и от мрака. Наистина не е за вярване, че има хора, които не могат свободно да се прекланят пред един символ на свободата, защото биват посичани, когато излязат от църква, само защото са били в нея.
<SPEAKER ID="332" NAME="Януш Левандовски" LANGUAGE="EN">
Г-жо председател, Европейската комисия споделя дълбокото безпокойство на Парламента - така точно и ясно изразено от уважаемите му членове - във връзка с положението относно правата на човека в Ирак. В понеделник Съветът по външни работи категорично осъди неотдавнашните терористични нападения, особено тези, насочени към места, където се събират цивилни лица, включително християнски и мюсюлмански храмове.
<P>
При приемането на заключенията по предложение на върховния представител/заместник-председател Аштън Съветът също така подчерта, че новото правителство в Ирак ще трябва да посвети усилия на стремежа към национално помирение. Това означава, че то трябва да представлява интересите и потребностите на всички иракчани, независимо от тяхното вероизповедание и етническа принадлежност. Защитата и подкрепата на правата на човека, включително тези на лицата, принадлежащи към малцинствата, трябва да бъде водещ приоритет В диалога си с Ирак Европейският съюз често изразява безпокойството си във връзка с правата на човека, което включва не само свободата на религията и на убежденията, но и смъртното наказание.
<P>
Преди десет дни ЕС отправи настоятелен и директен призив към органите като реакция на решението на Върховния съд на Ирак да осъди на смърт петима представители на бившия режим, включително Тарик Азиз. ЕС припомни, че твърдо се противопоставя на прилагането на смъртно наказание при всякакви обстоятелства, и си поставя за цел налагането на световен мораториум над смъртното наказание като първа стъпка. Правата на човека заемат видно място в споразумението за партньорство и сътрудничество, което се надяваме скоро да подпишем с Ирак. Това е директният отговор на г-жа De Lange.
<P>
От 2003 г. насам една важна част от сътрудничеството на ЕС с Ирак беше насочена към укрепването на правовата държава и подкрепата за правата на човека и основните свободи например чрез интегрираната мисия на Европейския съюз за спазване на правовия ред в Ирак (EUJUST LEX) и помощта от страна на Общността. Бяха предвидени и значителни средства за осигуряване на защита и помощи на най-уязвимите иракчани. Много от тях, по очевидни причини, са вътрешно разселени и сега живеят в области, гъсто населени с малцинствени групи. Нашата работа варира от повишаване на осведомеността и прилагане на правата на човека сред уязвими групи до ремонт на училища в области, вече споменати при обсъжданията, като Ниневия, където има голямо християнско население.
<P>
Хуманитарната помощ също продължава да достига до най-уязвимите групи както в Ирак, така и извън него. Помощта на ЕС не може да бъде насочена към конкретни етнически или религиозни общности, но с нея трябва и могат да бъдат подпомогнати най-уязвимите иракчани, където и да живеят.
<P>
Не подценяваме предизвикателствата, пред които е изправено иракското правителството. Не е лесна задачата да се изкоренят екстремистите, които се стремят да създават сектантско напрежение чрез варварски действия. Сигурността, развитието и опазването на правата на човека са тясно свързани. ЕС остава твърд в решението си да помогне на Ирак по най-добрия начин, на който е способен, за да осигури напредък и по трите направления. Народът на Ирак не заслужава нищо по-малко това.
<SPEAKER ID="333" NAME="Председател">
Разискването приключи.
<P>
Гласуването ще се състои след малко.
<P>
Писмени изявления (член 149)
<SPEAKER ID="795" NAME="Monica Luisa Macovei" LANGUAGE="EN">
Присъединявам се към моите колеги в Парламента в осъдителното отношение към продължаващите убийства, екзекуции и нарушения на правата на човека в Ирак. За християнското малцинство в Ирак положението се свежда до живот или смърт - почти 50 иракски християни бяха убити при жестоката кървава разправа в катедралата "Дева Мария на спасението" на 31 октомври 2010 г. По приблизителни изчисления на организацията "Хюман райтс уоч" (Human Rights Watch) от 2003 г. насам почти половината от християнското население на Ирак, стотици хиляди души, са били принудени да напуснат страната. Трябва да продължим да се борим за тяхното оцеляване и свобода. Трябва да отстояваме правата на малцинствата и да продължим да се противопоставяме на убийствата, насилието, сегрегацията и всички форми на дискриминация, основана на етническа принадлежност или религиозни убеждения. Призовавам Комисията и Съветът да повдигнат въпроса за безопасността на християните в Ирак като неотложен проблем в процеса на по-нататъшния напредък на ЕС към по-тясно сътрудничество с иракското правителство.
