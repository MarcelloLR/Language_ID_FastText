<CHAPTER ID="018">
Политика за качество на селскостопанските продукти: каква стратегия да се приложи? (разискване) 
<SPEAKER ID="236" NAME="Председател">
Следващата точка е докладът на г-н Scottà, от името на комисията по земеделие и развитие на селските райони, относно политика за качество на селскостопанските продукти: каква стратегия да се приложи?
<SPEAKER ID="237" NAME="Giancarlo Scottà" LANGUAGE="IT">
Г-жо председател, госпожи и господа, в условията на глобализация на пазарите и сериозната криза, засегнала понастоящем Европа, включително селскостопанския сектор, една от възможните реакции на селскостопанския пазар е да насочи вниманието си върху качеството на продуктите.
<P>
Считам, че една добра политика на Европейския съюз относно качеството може да увеличи конкурентоспособността и да създаде добавена стойност за икономиката на европейските региони, тъй като за много селски райони, в които алтернативните възможности за производство са ограничени, често това е единствената възможност за развитие. Като осигуряваме подкрепа за характерното селско стопанство в тези райони в неравностойно положение, създаваме икономически възможности и работни места.
<P>
Освен това бъдещата политика за качество трябва да е свързана и с големия потенциал на селското стопанство, което в Европа е модерно, динамично, богато и разнообразно и може да предложи не само висококачествени хранителни продукти, но и услуги от основен интерес за едно непрекъснато развиващо се общество.
<P>
В доклада си подчертавам, че е важно да бъдат запазени като отделни трите системи за регистрация на географските указания, тъй като те представляват връзката с европейските региони и по този начин представят техните традиции, история, вкусове и уникални познания, наследени от миналото.
<P>
Ето защо считам, че запазвайки като отделни двете системи "защитено наименование за произход" (ЗНП) и "защитено географско указание" (ЗГУ), те ще вземат предвид специфичните различния в естеството и силата на обвързаността между продуктите и географската област, в която са произведени. Потребителите често бъркат географското указание къде е преработен хранителният продукт с мястото на произход на самия селскостопански продукт и често не знаят как функционира хранителната верига.
<P>
Ето защо считам, че само задължителното указание на мястото на производство на изходните продукти може да даде на потребителите пълна информация относно качеството на продуктите, които купуват, тъй като продуктите се подлагат на производствен цикъл, имащ значително отражение върху техните характеристики по отношение на качеството и безопасността на храните. Нека не забравяме, че е наш дълг да защитаваме производството и храната на нашите съграждани, хората, гласували за нас.
<P>
Други два въпроса, които счетох за важни и включих в доклада си, са следните: важността да се предприеме интензивна кампания за образование и осведоменост на потребителите, която да бъде предприета от Европейския съюз по отношение на различните европейски етикети и гаранциите, които те представляват, както и включването на географските указания в международните регистри и получаването на международно признаване чрез системата на СТО. Последната точка е жизненоважна, за да можем да защитим нашите висококачествени продукти от фалшифициране.
<P>
Искам да благодаря на члена на Комисията Чолош за това, че присъства, и да му напомня колко е важно да бъде осигурена достатъчна защита на системите за качество, които са нашето бъдеще, и да му припомня също така, че икономиката на селските райони в неравностойно положение може да бъде укрепена посредством помощ за селскостопанския сектор, за да бъдат защитени всички характерни продукти, които са типични за тези области и които поддържат хората свързани с местността, която в противен случай би опустяла. Това би допринесло за опазване на околната среда и ландшафта и би създало, където това е възможно, икономика, развиваща се благодарение на туризма и винопроизводството, обвързана с различните регионални, културни и исторически особености на Европейския съюз.
<P>
Искам да благодаря на моите колеги за подкрепата, която ми оказаха в комисията по земеделие и развитие на селските райони, и се надявам, че Европейският парламент също ще даде своята подкрепа при гласуването утре.
<SPEAKER ID="238" NAME="Дачиан Чолош" LANGUAGE="FR">
Г-жо председател, г-н Scottà, госпожи и господа, считам, че основният елемент, който прави европейския модел за селскостопански и селскостопански хранителни продукти престижен на международно равнище е именно тази политика на качество и разнообразие. Ето защо политиката за качество в сектора на селскостопанските хранителни продукти ще бъде един от основните приоритети през моя мандат, един от основните ми приоритети непосредствено след реформата на общата селскостопанска политика в периода след 2013 г.
<P>
Политиката за качество на селскостопанските хранителни продукти е не само доказателство, че европейските селски стопани откликват на очакванията на европейските потребители, но тя може също така да подготви пътя на европейския сектор на селскостопанските хранителни продукти към утвърждаването му на международния пазар.
<P>
За да може политиката за качество да постигне своята цел, се нуждаем от рамка, която е ясна, разбираема, добре структурирана, лесно разпознаваема от потребителите и, доколкото е възможно, цялостна и адекватна. Целта ми е да бъде възможно да се структурира съдържанието на политиката за качество и да бъде по-достъпно както за селските стопани, които трябва да се ползват от нея, така и за потребителите, но без това да става за сметка на нейната същност или смисъл.
<P>
Политиката за качество представлява гаранция за потребителите, но също така представлява и добавена стойност за селските стопани; напълно съм съгласен с г-н Scottà по въпроса. Тя може да помогне за поддържане на разнообразието на селското ни стопанство и да го направи по конкурентен начин, защото земеделските стопанства, които могат да продадат продукцията си, са конкурентни. Ако те могат да се издържат от произведеното, те са конкурентоспособни, а ако могат да продават продукти с висока добавена стойност, то те са дори още по-конкурентоспособни, макар и в някои случаи да са малки по размери.
<P>
Ето защо считам, че в някои региони политиката за качество може да помогне и за това да направи нашите селски стопанства по-конкурентни. По този начин политиката за качество и развитието на местните пазари, намаляването на хранителните мили и прекият и по-тесен контакт между потребители и производители могат да постигнат добри резултати именно за повишаване на конкурентоспособността на определени видове селскостопанско производство, които в момента имат сравнително малък дял на пазара. Европейските селски стопани вече полагат усилия да осигурят безопасни продукти, като използват техники, които не вредят на околната среда и спазват стандартите за хуманно отношение към животните.
<P>
Разискването относно как да направим това по-осезаемо посредством система за етикетиране е полезно и добре дошло, а докладът добавя определени елементи и идеи в тази насока. Считам, че тези връзки между стандартите, поддържани от селските стопани и политиката за етикетиране на качеството, също трябва да бъдат предмет на разисквания, които ще проведем относно общата селскостопанска политика в периода след 2013 г. Поне това е моето намерение.
<P>
Считам, че трябва да разработим и развием инструментите си, свързани с комуникационната политика, комуникация както с европейските селски стопани, така и с европейските потребители, но преди всичко на международно равнище. Считам, че системата ни за качество може да е добър посланик на нашия селскостопански хранителен модел и дори на нашата обща селскостопанска политика.
<P>
С оглед на гореизложеното, искам в заключение да кажа, че докладът на г-н Scottà идва в точния момент. Както ви е известно, до края на 2010 г. Комисията възнамерява да представи законодателен пакет относно политиката за качество. Докладът, който ще бъде представен днес от г-н Scottà и който ще бъде разискван, включва определени въпроси, идеи и предложения в тези аспекти и ще се постарая да взема под внимание възможно най-голям брой от тези идеи, когато дойде моментът да ви представя законодателните предложения.
<P>
Искам да поздравя докладчика и членовете на парламентарните комисии, които работиха по доклада, и с удоволствие ще изслушам вашите становища и предложения.
<SPEAKER ID="239" NAME="Esther Herranz García" LANGUAGE="ES">
Г-жо председател, честно казано, тази вечер първо искам да благодаря на г-н Scottà за показаните от него отлични умения при изготвянето на доклада. Беше удоволствие да се работи с него и с другите говорители на парламентарните групи.
<P>
Горди сме със становището, което ще бъде изразено утре при гласуването в Парламента, както и с доклад като този, който защитава качеството и който се ангажира с развитието и напредъка на селските райони не просто като доказателства за традиционната европейска култура, но и като истински фактори за създаване на блага и работни места. Това са работни места, от които се нуждаем изключително много в този момент на икономическа криза и такова драматично положение по отношение на равнищата на заетост в някои държави-членки.
<P>
В допълнение, изразяваме удовлетворението си от закрилата, заявена от Парламента, и становището, застъпено и преди от комисията по земеделие и развитие на селските райони, защото то ясно посочва ангажимента за най-висок стандарт за качество. Освен това, по отношение на този най-висок стандарт, ние естествено се ангажираме да запазим това разграничение между ЗНП и ЗГУ. Отхвърляме, разбира се, идеите за занижаване на качеството и искаме произведеното в Европейския съюз да получи внимание и да бъде ценено.
<P>
Отбелязвам със задоволство казаното от г-н Чолош. Мога само да изкажа удовлетвореността си от посочения от него ангажимент към бъдещето на европейското селско стопанство. Надяваме се, разбира се, че той ще се вслуша в гласа на Парламента, който ще намери отражение в утрешното гласуване.
<P>
В заключение искам да кажа, че се надяваме, че няма да се повтори случаят, при който Европейската комисия действа преди Парламента, като въвежда забрани например на търговските стандарти за плодове и зеленчуци, които нанесоха толкова много щети на свободната конкуренция в Европа.
<P>
Искаме да бъдат отстранени различията на пазара и желаем ангажимент към качеството, разнообразието, безопасността на храните и подходящия обем на производство.
<P>
В допълнение, искаме производството на ЕС и качеството на селскостопанските и хранителните продукти от Европейския съюз да бъдат защитени от Световната търговска организация (СТО). Разбира се, в тази насока разчитаме на работата на г-н Чолош, защото нито нашите европейски производители, нито потребителите могат да останат незащитени.
<SPEAKER ID="240" NAME="Giovanni La Via" LANGUAGE="IT">
Г-жо председател, г-н член на Комисията, госпожи и господа, на свой ред и аз, от името на групата на Европейската народна партия (Християндемократи), искам да благодаря на докладчика г-н Scottà за отлично свършената работа и искам да подчертая, че политиките за качество имат огромна външна стойност не само заради това, което можем да предложим на потребителите; те са изключително важни и заради това, което предлагат на производителите.
<P>
Както всички знаете, конкуренцията може да съществува под много форми на пазара. В толкова голям и толкова многообразен континент като Европа, в който производствените разходи са много повече, отколкото тези на конкурентите, ще бъде трудно да има конкуренция по отношение на цена, а ще можем да се конкурираме само по отношение на разграничаването на продукти.
<P>
Именно от гледна точка на разграничаването трябва да разглеждаме политиката за качество, която може да предложи продукт и да пусне на пазара продукт, който е различен от този на конкуренцията, продукт, който може да бъде продаван без конкретно и изрично посочване на цена, която е по-ниска от тази на конкуренцията.
<P>
Ето защо подкрепяме продължаването на практиката на поставяне на знаци на Общността, която вече е реалност, като в същото време подчертаваме необходимостта да се запази разграничението между географските указания и обозначението за произход. Все пак трябва да подчертаем и че на международно равнище и на равнище международни търговски преговори Съюзът трябва да изиграе своята роля като защити означението за произход и политиките за означаване на произхода, за да се избегне неизбежната политика на обмен на обозначения, което може да навреди на продуктите ни.
<P>
Преди да завършва ще си позволя да посоча един последен аспект, който засяга етикетирането. Вече поискахме и утре отново ще поискаме чрез конкретно изменение Парламентът да гласува по възможността да бъде обозначаван произходът на суровините не само за пресните, непреработени продукти, но също и за преработени еднокомпонентни продукти; т.е. онези, при които характерният елемент е основно суровината.
<SPEAKER ID="241" NAME="Csaba Sándor Tabajdi" LANGUAGE="HU">
Г-н член на Комисията, колеги, от името на групата на Прогресивния алианс на социалистите и демократите, считаме, че докладът, изготвен от г-н Scottà, е изключително важен и като цяло го приемаме. Докладът поставя за разискване четири, или по-скоро пет въпроса. Първо, общият логотип на Европейския съюз. Много хора не разбират, че общият логотип на Европейския съюз не е някаква стъпка към федерализъм, а показва на потребителя, че даден продукт отговаря на конкретните изисквания на Европейския съюз за безопасност на храните, като в същото време го разграничава от света отвъд границите на Европейския съюз. Ето защо искам да подкрепим конкретния логотип на Европейския съюз.
<P>
Второ, въпросът за мястото на произход. Добре е, че сега Европейският съюз има, в лицето на Дачиан Чолош, член на Европейската комисия, отговарящ за селското стопанство, който разбира и подкрепя важността на местните пазари, защото това е единственият начин, по който можем да запазим специфичните местни, регионални вкусове и разнообразието на храни в Европа, като е ясно, че в това отношение ключова роля играе политиката за качество на храните, мястото и наименованието за произход. Имаше спор с Комисията и искрено се надявам, че новият член на Комисията вече не подкрепя по-ранното становище, според което трябва да обединим всички ЗНП със ЗГУ. В определени случаи това буди тревоги, като най-скорошният пример е с токайското вино. Благодаря на члена на Комисията, че тези проблеми бяха отстранени частично, но има други, който тепърва ще трябва да бъдат отстранявани.
<P>
Четвъртият елемент: екологичният логотип. По него има пълно съгласие. И накрая петият елемент: това, че някои членове на комисията по земеделие и развитие на селските райони призоваха за повторното въвеждане на предишни строги стандарти за зеленчуци и плодове. Искам да се върна към първоначалната версия на доклада на г-н Scottà. Нека да не се връщаме към периодите на свръхрегулация, когато определяхме каква да бъде извивката на краставиците.
<SPEAKER ID="242" NAME="George Lyon" LANGUAGE="EN">
Г-жо председател, аз също поздравявам г-н Scottà за неговия доклад.
<P>
Много от нещата в него заслужават похвала. За съжаление, аз и моите колеги от групата ALDE не можем да го подкрепим в настоящия му вид без в него да бъдат направени няколко промени.
<P>
Не подкрепяме параграф 19, така нареченият параграф "дефектен плод". Смятам, че е нелепо бюрократите в Брюксел да казват на потребителите, че трябва да купуват само прави банани или прави краставици.
<P>
Ясно е, че потребителите решават какво желаят да закупят, и затова се надявам, че Парламентът ще прояви благоразумие и ще подкрепи общото изменение, което е представено от Зелените и групата ECR, за отпадане на правилата за правите банани и да оставят потребителите свободно да избират дали желаят да ядат извити или криви плодове и зеленчуци или не. Това определено ще решат самите потребители.
<P>
Мариан Фишер Бьол, предишният член на Комисията, взе решение да премахне стандартите и се надявам, че ще продължим да подкрепяме това решение.
<P>
Иска ми се също така да бъдат внесени някои промени в параграф 16. Разбирам призива за логотип на Европейския съюз, но, освен ако той не означава нещо за потребителите и не добавя стойност за селските стопани, според мен това е безсмислено упражнение. Той трябва да намери отклик при потребителите и да бъде някакъв вид компенсация за селските стопани. В противен случай е безсмислен. Не си струва усилията, а и не виждам никакви доказателства, които да сочат, че европейските потребители търсят логотип на Европейския съюз.
<P>
И накрая, в параграф 62 се съдържат определени критики към частните системи за сертифициране, които в Шотландия имат голям успех. Струва ми се, че това е добър начин за селските стопани на доброволен принцип да добавят стойност към своята продукция посредством системи за гарантиране на качеството - трябва да ги подкрепяме, а не да ги обезсърчаваме.
<P>
Надявам се да бъдат направени някои промени в доклада при гласуванията утре и ако това се случи, то тогава ще можем да го подкрепим, след като промените бъдат гласувани утре.
<SPEAKER ID="243" NAME="Alyn Smith" LANGUAGE="EN">
Г-жо председател, подкрепям повечето от забележките на моя шотландски колега - макар и не колега по група - George Lyon. В доклада има много неща, заслужаващи поздравления, и няколко други, които считам, че трябва да подобрим. Поставихме няколко въпроса, но ще се спра само на два от тях.
<P>
Аз и други считаме, че нашите потребители искат да знаят откъде произхожда храната им. Считаме, че предоставянето на такава информация трябва да е задължително, затова изменение 4, именно в тази връзка, заменя една доста неясна формулировка с много по-категорично изискване, което в случаите, когато действително имаме информация за обозначаване "място на отглеждане", то трябва да е задължително, защото това искат да видят нашите потребители.
<P>
Обръщам внимание и на изменение 3 - както направи колегата - което спира опита за повторно въвеждане на тромави и неработещи правила за преки продажби на плодове и зеленчуци на потребителите. Едва миналата година се договорихме да премахнем тези правила и, макар за потребителите да нямаше осезаема разлика, за нашите производители имаше и продължава да има. Всеки опит да бъдат възстановени тези правила по същество ще бъде инструмент в ръцете на преработвателите, търговските вериги и супермаркетите, който да използват срещу производителите, а за потребителите няма да има никаква пряка полза.
<P>
Има много положителни неща в доклада. Споделям забележките на г-н Lyon относно логотипа на Европейския съюз. Считам, че това по-скоро е свързано с амбициите на Парламента, а не толкова с исканията на потребителите. Ако не намира отклик при потребителите, значи не трябва да го правим и трябва да го сменим със задължителна схема за етикетиране на произхода, което именно желаят потребителите.
<P>
Измененията са конструктивни; надявам се да бъдат успешни и колегите да ги подкрепят утре.
<SPEAKER ID="244" NAME="James Nicholson" LANGUAGE="EN">
Г-жо председател, аз също поздравявам докладчика за много добрия доклад.
<P>
Считам, че в доклада има много добри идеи и съм напълно съгласен с докладчика, г-н Scottà, че е важно за европейските производители да добавят стойност и да използват максимално потенциала на техните продукти. Трябва винаги да се стремим да постигнем максималното за европейската селскостопанска хранителна промишленост. Като краен резултат това ще повиши конкурентоспособността ни и ще укрепи икономиката в селските райони.
<P>
В тази връзка изразявам задоволството си, че г-н Scottà се е занимал с бъдещето на системите за ЗГУ и ЗНП. Тези инструменти са доказано добре приети както от потребители, така и от производители. Съгласен съм обаче с докладчика, че тяхното управление и приложение трябва да бъде опростено. Също така, ако желаем те настина да имат стойност в чужбина, трябва да гарантираме по-голяма защита от трети държави.
<P>
Искам да видя повече продукти от моя регион да кандидатстват за ЗГУ и се надявам, че Комисията ще приеме някои от предложенията за опростяване на процедурата за кандидатстване, за да има по-голям брой заявления от моя регион в Северна Ирландия.
<P>
Трябва обаче да подчертая, че има някои елементи в доклада, които не подкрепям. Не приемам въвеждането на логотип за качество на Европейския съюз. Подкрепям етикетиране за указване на страната на произход. Ако го има последното, то считам, че логотипът на Европейския съюз ще бъде излишен, загуба на време и средства, като считам същото и за логотипа на Европейския съюз за биологичната продукция.
<P>
Друго, което буди тревога, са измененията, които бяха приети в комисията по земеделие и развитие на селските райони, призоваващи за повторно въвеждане на търговските стандарти за плодове и зеленчуци, които някои членове на Парламента отчаяно се опитват да върнат на дневен ред. Истината е, че тези правила бяха премахнати от Комисията миналата година. С изключителна убеденост подкрепих това решение и сега можем да оставим пазара сам да създаде стандартите си. В тази връзка настоявам колегите да подкрепят измененията, внесени в пленарна зала от моята група и други групи, които са съвсем ясни и точни, и да заличат тези елементи.
<SPEAKER ID="245" NAME="Lorenzo Fontana" LANGUAGE="IT">
Г-жо председател, госпожи и господа, г-н член на Комисията Чолош, благодаря Ви за насърчителните думи, казани преди малко, благодаря и на г-н Scottà, за извършената прецизна работа по този важен доклад.
<P>
Смятам, че с доклада, който ще бъде гласуван утре, се цели да бъде защитена и повишена стойността на културите и характеристиките на продукцията на всеки регион и държава-членка на Европейския съюз. Достатъчно е да се каже, че съм от държава, Италия, която има 4500 характерни продукта и това са придобивки от земята ни, които ревностно желаем да съхраним.
<P>
Напълно наясно сме, че пътят към високо качество все още е дълъг, но посланието, което изпращаме, е, че единствено чрез качеството на европейската продукция нашите селски стопани ще имат възможността достойно да се конкурират на световния пазар. Имайки предвид също и широкоразпространената криза, в която за съжаление се намираме, не можем да направим нищо по-различно от това да отстояваме качеството, проследимостта и прозрачността на информацията, свързана със селскостопанската продукция.
<P>
Важно е да се знае видът на обработката, извършена на всяка култура, и какъв е нейният произход. Това е важно, защото е коректно потребителите да знаят дали ядат ябълка, която е отгледана например в моя регион - Верона или Венето - и следователно са спазени правилата на Европейския съюз по цялата производствена верига, или дали ядат ябълка, произведена в Китай, като единственото, което знаем, е, че в много случаи Китай дори не се доближава до спазването на правилата и добрата практика, спазвани от европейските селски стопани.
<SPEAKER ID="246" NAME="Diane Dodds" AFFILIATION="NI">
(EN) Г-жо председател, благодаря Ви за възможността да направя изказване по тази много важна тема.
<P>
Съвсем основателно потребителите искат храната, която купуват, да бъде безопасна, проследима и произведена по високи стандарти. Ще подкрепя система за етикетиране за указване на страната на произход, която насърчава такива стандарти, и считам, че това ще бъде широко прието от повечето потребители и от по-голямата част от промишлеността. Очевидно насърчаването и маркетингът ще бъдат признак за успех или провал на такава политика. Трябва да предприемем решителни действия срещу евентуалното фалшифициране на продукти, които са грешно етикетирани.
<P>
Аз - като много колеги в Парламента - не подкрепям логотипа на Европейския съюз. Считам, че ще е по-скоро безсмислен и няма да подпомогне потребителите. Етикетирането на указване на страната на произход и дори географските указания са важни, защото те популяризират местност, местно наследство и опазване на местните техники, а също така защитават области, които разчитат на производството на определен продукт.
<P>
Аз съм от Северна Ирландия - нетен износител на селскостопанска продукция. Ето защо искам, която и да е система за етикетиране, да създава равностойни условия на конкуренция. Всичко, което влияе върху износа на продукти от държави като моята, ще окаже негативно влияние върху промишлеността. Както и други колеги, бих подкрепила съществуващите схеми за гарантиране на качеството и бих ги насърчила като част от един общ локален индикатор.
<SPEAKER ID="247" NAME="Elisabeth Köstinger" AFFILIATION="PPE">
(DE) Г-жо председател, госпожи и господа, производството на висококачествена продукция е от ключово значение за европейските селски стопани. За мен няма съмнение, че трябва да съществува връзка между качеството на продукта и произхода на суровините. Ето защо считам, че задължителното етикетиране на качеството е важна възможност за нашите селски стопани. Качеството е въпрос от ключово значение за цялата хранителна верига и съществено предимство за поддържането на конкурентоспособността на европейските производители на храни. Производството на висококачествени храни е с дълга традиция и често е единствената възможност за заетост и продажби в много селски райони с ограничени алтернативни възможности за производство.
<P>
За да се гарантира високият стандарт на качество, определено са необходими контрол и обективни критерии. Факт е обаче, че финансови съображения от страна на потребителя също оказват влияние. Качеството си има цена, а селските стопани се нуждаят от справедлив доход. Въпреки това потребителите имат свободата да изберат продукта с по-добрата цена, макар често да закупуват продукт, който да не е с толкова високо качество. Едно обаче трябва да е ясно - потребителите трябва да имат тази свобода и трябва реално да могат да вземат решение въз основа на обективни и прозрачни критерии.
<P>
Трябва да повишим общата осведоменост на потребителите в това отношение. Необходими са ни ЗГУ и ЗНП. Трябва да въведем регулирано и защитено наименование за продукти от планинските области и от области без ГМО. Необходими са ни обаче и указания "храна с традиционно специфичен характер" и "биологично селско стопанство". Независимо какво ще се случи, те трябва да бъдат запазени.
<SPEAKER ID="248" NAME="Paolo De Castro" AFFILIATION="S&amp;D">
(IT) Г-жо председател, г-н член на Комисията, госпожи и господа, днес в Европа започна нов етап на разглеждане на въпроса за качеството, който има за цел да бъде не само гаранция за потребителите, но преди всичко да стимулира нашите производители да бъдат по-конкурентни на пазар, който е много по-голям и много по-конкурентен.
<P>
Нашите стопански организации трябва да получат пазарно признание за отличителните характеристики и качеството на техните продукти. В този смисъл, както се посочва и в доклада на г-н Scottà - и аз също му благодаря - постигаме напредък по отношение на това да гарантираме най-вече повече информация за произхода, състава и характеристиките на производствените процеси.
<P>
В същото време, г-н член на Комисията, от основно значение е европейските правила да позволят на организации, определени да защитават и насърчават качествени продукти, да планират доставките на продукти и да адаптират производствения си потенциал към пазарните потребности въз основа на справедливи и недискриминационни принципи.
<P>
Надяваме се, че приемането на доклада ще бъде сигнал за окончателното установяване на качеството като ключов елемент на европейската стратегия за сектора на селскостопанските хранителни продукти и че Комисията ще разгледа задълбочено предложенията на нашата комисия, така че един от най-съществените аспекти на европейското селско стопанство да бъде трансформиран в ценно конкурентно предимство.
<SPEAKER ID="249" NAME="John Stuart Agnew" AFFILIATION="EFD">
(EN) Г-жо председател, първо, ще ми позволете ли да декларирам, че съм лично заинтересован от темата. Производител съм на яйца.
<P>
Правилата трябва открито да бъдат превърнати в общ стандарт. Това е от съществена важност. Производителите на яйца в Обединеното кралство съвсем скоро ще бъдат засегнати от криза, предизвикана от Европейския съюз. От 1 януари 2012 г. производството на яйца в батерийна система клетки ще бъде забранено. Забраната не се отнася до Румъния и България, а вероятно и до други, които имат временен имунитет съгласно договорите им за присъединяване.
<P>
При условие че са преминали обработка, тези държави могат законно да изнасят за Обединеното кралство яйца, произведени в батерийна система клетки.
<P>
От производителите на яйца от Обединеното кралство, които са направили огромни инвестиции в алтернативни системи, ще се очаква да се конкурират в техен ущърб с вносни продукти, които могат да бъдат произведени с много по-малки разходи.
<P>
Първо, настоявам тези вносни продукти да имат ясни етикети, и второ, и най-важно, да въведем незабавно допълнителен номер "четири" за яйца, произведени с помощта на колониални системи. Това е единственият начин потребителите да направят информиран избор.
<SPEAKER ID="250" NAME="Michel Dantin" AFFILIATION="PPE">
(FR) Г-жо председател, г-н член на Комисията, г-н Scottà, намирам за изключително показателно, г-н член на Комисията, че Вашето първо изказване в Парламента е тъкмо по въпросите на политиката за качество.
<P>
Считам, че възприемаме един и същ подход спрямо тези качествени продукти. Да, те представляват възможност за нашите най-уязвими региони. Да, те са начин да направим операторите от даден регион, и по-специално селските стопани, по-динамични. Да, те представляват сигурен сигнал към европейските потребители, но и към потребителите в целия свят по отношение на селскостопанския ни модел. Бургундското вино, пармската шунка, определени испански меса - тяхното значение преминава далеч отвъд пределите на нашите държави, далеч отвъд пределите на Европа.
<P>
Резолюцията, която несъмнено ще приемем утре, Ви предлага, г-н член на Комисията, по-високи цели по отношение на тази политика за качествени продукти, за продукти, които се разпознават по различни означения. Европейската политика трябва да бъде по-ясна; тя трябва да предотврати поглъщането на производителите от определени огромни промишлени или дистрибуторски групи, което определено би отнело на производителите ползите от добавената стойност, която тези продукти им дават.
<P>
По време на изслушването Ви обърнах внимание на необходимостта да предоставим по-специално на организации, които имат наименование за произход, обща отговорност за управлението на тези продукти. Управлението на производствените права е от съществена важност в политиката за качество на производството. Нещо повече, почти всички в нашата комисия гласуваха в подкрепа на изменение в тази връзка.
<P>
Искам да отговаря на нашите колеги от Обединеното кралство по отношение на параграф 19 относно сектора на плодовете и зеленчуците. Да, госпожи и господа, не трябва да вървим назад, нито пък трябва да позволим огромният вакуум в политиката относно плодовете и зеленчуците, което означава, че днес дистрибуторите са единствените, които дърпат конците. Нека заедно тълкуваме това изменение като призив за намиране на нов компромисен вариант.
<P>
Г-н член на Комисията, много бързо можете да ни предадете ентусиазма си от тази конкретна политика, която създава у потребителите различна представа за селското стопанство. Сега трябва да ни предложите добър текст. Направете го бързо; вярваме Ви.
<SPEAKER ID="251" NAME="Iratxe García Pérez" AFFILIATION="S&amp;D">
(ES) Г-жо председател, г-н член на Комисията, качеството на селскостопанската продукция е ключов фактор от хранителната верига и представлява жизненоважно предимство за поддържане на конкурентоспособността на европейските производители. Всичко това е отразено в доклада Scottà, в който са подчертани и други съображения, които Комисията следва да вземе под внимание, когато прилага тази политика.
<P>
Логотипът за качество на Европейския съюз, като израз на съответствие на нашите производители с изискванията за производство в Съюза, трябва да бъде запазен изключително и само за селскостопански продукти, произведени в Европейския съюз.
<P>
Той трябва да осигури по-голяма защита на ЗГУ както в Световната търговска организация, така и при двустранните договорни преговори. Трябва да бъде изготвено и европейско законодателство относно интегрираното производство, което да осигури видимост на този по-устойчив метод на производство и да хармонизира съществуващите критерии във всяка държава-членка.
<P>
В заключение, трябва да вземем под внимание различията в търговската верига, важността да се опираме на секторни търговски стандарти и необходимостта Европейският съюз да изготви насоки за най-добри практики за работата на системите, свързани с качеството на селскостопанските продукти и взаимното им признаване.
<P>
Имам предвид по-конкретно контрола на частните сертификационни системи, които често се използват като изискване за достъп до магазините на големи дистрибутори.
<SPEAKER ID="252" NAME="Timo Soini" AFFILIATION="EFD">
(FI) Г-жо председател, много е важно да стигнем до същността на въпроса и да кажем, че селско стопанство, основано на семейни начала, е местно по своя характер, осигурява заетост, укрепва регионите, хуманно е и взема под внимание въпросите, свързани със защита на животните. Отделният продукт, произведен по този начин, и качеството на стоките са нещата, които имат успех в Европа и в целия свят.
<P>
Произходът на продукта е важен. Местните специалитети са с огромно значение. Регионът, от който съм във Финландия, произвежда вкусно козе сирене. Препоръчвам ви го. В цяла Европа има такива специални продукти. Трябва да гарантираме, че те ще стигнат до пазара.
<P>
Тъй като при нас има нов член на Комисията, искам да му кажа, че трябва да има възможности селско стопанство да се практикува навсякъде в Европа. Ако не забравяме това, ще имаме блестящо бъдеще с безопасни и чисти храни с европейски произход.
<SPEAKER ID="253" NAME="Peter Jahr" AFFILIATION="PPE">
(DE) Г-жо председател, изказвам отново огромна благодарност на докладчика за отличния му доклад. Висококачествените селскостопански продукти осигуряват на европейското селско стопанство важно географско предимство, което му дава възможност да се конкурира уверено на международния пазар. Ето защо те имат важно значение за развитието на селските райони вътре в Европейския съюз. Селскостопанските продукти на Европейския съюз вече отговарят на високи стандарти за качество. Европейските стандарти са признати в целия свят като изключително високи. За съжаление, не всички потребители знаят за това. Ето защо е важно Европейският съюз да подобри своята политика за качество и в същото време да подобри и информационната си политика. Това ще бъде стимул за производителите да отделят повече внимание на качеството и безопасността на храните.
<P>
Потребителите имат право да получат селскостопански продукти в Европейския съюз, без да се тревожат и без да имат угризения. Доброволното етикетиране "произведено в Европейския съюз" и задължителното регионално етикетиране, както и задължителното доказателство за произход, не са взаимоизключващи се.
<P>
От друга страна, когато става въпрос за големина на опаковки и геометрична форма на селскостопанските продукти, трябва да възприемем разумен подход. Целта на Европейския съюз не е да следи за извивката на краставиците. Същото се отнася и за големината на пиците. Съвсем сериозно предупреждавам за опасност от свръхрегулация в този случай. Ако желаем жизнеспособна регионална икономика, трябва да се съсредоточим върху качеството, а не върху степента на извитост. Ако промишлеността иска уеднаквени краставици в уеднаквени буркани с уеднаквено тегло, това зависи от нея, а не от Европейския съюз или Европейския парламент. Ето защо нека се съсредоточим върху качеството, а не върху разфасовките.
<P>
В тази връзка разчитам на здравия разум и благоразумието на Европейския парламент и на нашия нов член на Комисията, отговарящ за селското стопанство, г-н Чолош.
<SPEAKER ID="254" NAME="Vasilica Viorica Dăncilă" AFFILIATION="S&amp;D">
(RO) Позволете ми в началото да поздравя докладчика за това, че засяга въпроса за качеството на селскостопанските продукти.
<P>
Потребностите на пазара са разнообразни и постоянно се увеличават. В Европейския съюз повечето аспекти са свързани с хигиената и безопасността на храните, здравето и хранителната стойност, както и с определени социални изисквания.
<P>
В допълнение, потребителите стават все по-информирани за приноса на селското стопанство за устойчивостта, изменението на климата, безопасността на храните, биоразнообразието, хуманното отношение към животните и недостига на вода.
<P>
Изправен пред тези нови търговски предизвикателства, основното предимство на европейския селски стопанин е качеството. Европейският съюз предлага предимството на качеството, което се постига с изключително високо равнище на безопасност, гарантирано от действащото законодателство, по цялата хранителна верига, за което допринасят не само селските стопани, но и производители.
<P>
Има обаче няколко аспекта, чрез които може да се повиши качеството. Смятам, че е дълг на Европейския съюз да насърчава продукти с добро качество, като в същото време предприема действия за тяхната защита в световен мащаб. В този контекст считам, че трябва да бъде упражняван по-стриктен контрол по отношение на онези биологични продукти, които са с произход от трети страни, като по този начин се гарантира лоялна конкуренция между биологичните продукти, произведени в Европа, и тези от трети страни.
<SPEAKER ID="255" NAME="Spyros Danellis" AFFILIATION="S&amp;D">
(EL) Г-жо председател, г-н член на Комисията, качеството на селскостопанските продукти е от приоритетно значение за потребителите чрез повишаване на конкурентоспособността на производителите и контрол на мястото, където се произвеждат. Ето защо се полагат усилия те да бъдат защитени, включително и чрез етикетиране.
<P>
Днес обаче законодателството на Общността ограничава задължителното етикетиране за мястото на производство до определени продукти, като по този начин ги удостоява със специално отношение и не обхваща селскостопански продукти с ценна хранителна стойност и приоритет за потребителите. Ето защо призоваваме Парламента да възприеме по-последователно и логично становище, за да защити интересите на потребителите, като подкрепи задължителното етикетиране на мястото на производство за всички селскостопански продукти, включително преработените еднокомпонентни продукти например млякото.
<SPEAKER ID="256" NAME="Rareş-Lucian Niculescu" AFFILIATION="PPE">
(RO) Политиката за качество на селскостопанските продукти може да се окаже решение за много селски стопани. Акцентът върху качеството, а не върху количеството, може да създаде дългосрочни ползи за много домакинства. Ето защо Европейският съюз се нуждае от последователни политики в тази област, които в същото време ще предоставят на европейските селски стопани възможността да бъдат конкурентни на световния пазар. На този фон, докладът Scottà е добре дошъл, както и пакетът, обявен от члена на Комисията Чолош.
<P>
Същевременно ще ни е необходимо и още нещо, което да ни даде възможност да постигнем целите за качество, а именно силна обща селскостопанска политика в бъдеще, придружена с адекватен бюджет. Политика за качество на селскостопанските продукти и намаляване на европейския бюджет за селско стопанство са две несъвместими идеи.
<P>
Трябва също така да изготвим и достатъчно подходящи инструменти на разположение на селските стопани, така че да могат да разработят своя собствена политика за качество и, не на последно място, трябва да осигурим еднакви възможности на селските стопани от западните и източните държави-членки.
<SPEAKER ID="257" NAME="Britta Reimers" AFFILIATION="ALDE">
(DE) Г-жо председател, г-н член на Комисията, госпожи и господа, когато разискваме логотиповете за качество и задължителните наименования за произход за храната, не трябва да забравяме, че политическите ни решения трябва да са приложими в практиката. Не виждам как изменения 4 и 5 могат да се приложат в практиката и затова няма да ги подкрепя.
<P>
Логотиповете за качество трябва по принцип да се разглеждат като носещи предимство, ако са на доброволен принцип. Те предоставят на производителите и преработвателите на стоки възможност да бъдат успешни на характерни пазари. Трябва обаче да отчетем факта, че посредством господстващо положение на пазара на няколко вериги магазини, на много доброволни частни логотипове се гледа като на квази-стандарти. Това лишава производители и преработватели от предприемаческата им свобода и ограничава избора на потребителите.
<P>
Положението е сходно при задължителното посочване на мястото на произход на селскостопанските продукти, като например на млякото. Прилагането на това изискване в селското стопанство и в преработвателната промишленост едва ли ще бъде възможно от техническа гледна точка. Трябва да внимаваме добрите намерения да не доведат до прекомерна бюрокрация.
<SPEAKER ID="258" NAME="Janusz Wojciechowski" AFFILIATION="ECR">
(PL) Г-жо председател, искам да обърна внимание на уместността на точка 9 от доклада Scottà, в която се подчертава, че при преговорите в СТО Комисията трябва да се стреми да постигне споразумение относно "нетърговските аспекти", което ще гарантира, че вносните селскостопански продукти отговарят на същите изисквания в областта на безопасността на храните, хуманното отношение към животните и опазването на околната среда като произведените в ЕС селскостопански продукти.
<P>
Проблемът е, че това вероятно е 150-ият път, в който Европейският парламент посочва, че по отношение на вносителите трябва да се прилагат същите изисквания като тези, прилагани спрямо производителите от Европейския съюз. До момента няма никакъв отклик и все още се намираме в положение, при което нашите производители, селски стопани и фабриканти трябва да спазват високи, скъпи стандарти, а вносителите не отговарят на тези стандарти. Това води до нелоялна конкуренция. Както основателно се посочва в доклада, това трябва да се промени.
<SPEAKER ID="259" NAME="Andreas Mölzer" AFFILIATION="NI">
(DE) Г-жо председател, контролът върху хранителните продукти е пълна утопия. Каквито изглежда са и натискът за упражняване на контрол и последствията. Затова продължаваме да стоим на едно и също място. По отношение на рисковете за здравето органите трябва да поставят предупреждение, но не са задължени да го правят. Наскоро станахме свидетели до какво води това при скандала със заразеното с листерия сирене. Инспекторите по храните често се сблъскват с етикети, съдържащи непълна информация - но не само те; потребителите имат същия проблем. Те са просто залети от океан от етикети. Например на опаковката може да е посочено "селски стопанин", макар продуктът да е преминал промишлена преработка, или пък може да е посочено "с произход Австрия", въпреки че съставките може да идват откъде ли не.
<P>
Клиенти, които държат на качеството, са склонни да платят повече за висококачествени храни. Въпросът е докога, ако в тази област продължават да работят недобросъвестни търговци. Ако системите за контрол се прилагат само за малките предприятия и не се обръща почти никакво внимание на големите екологични предприятия, значи нещо не е, както трябва, в цялата система.
<SPEAKER ID="260" NAME="Herbert Dorfmann" AFFILIATION="PPE">
(DE) Г-жо председател, г-н член на Комисията, днес казахте, че продуктите с наименования за произход са много важни за нашата промишленост. Имате право. Това по-специално важи за продукти, които са произведени в трудни условия например в планински области и при които са необходими по-високи надценки. Ето защо обозначението "продукт на планинско земеделие" е особено важно.
<P>
Искам да обърна внимание на два аспекта. Считам, че що се отнася до тези продукти, трябва да дадем възможност на селските стопани сами да се организират в междубраншови комитети и консорциуми за подкрепа, в които също ще могат да взимат пазарни решения. Това няма да е в противоречие със законодателството в областта на конкуренцията, а ако бъде, то това противоречие би било много по-малко, отколкото концентрацията на търговски вериги, на която сме свидетели през последните няколко години.
<P>
По отношение на стандартите за качество, за които беше казано доста, запознат съм с написаното в печата и с разговорите относно неправилната форма на краставиците. Производителите обаче искат и се нуждаят от тези правила. Това трябва да бъде взето под внимание при нашето разискване, а също и при гласуването утре.
<SPEAKER ID="261" NAME="João Ferreira" AFFILIATION="GUE/NGL">
(PT) Механизмите за сертифициране могат да допринесат за повишаване на цената на работата на селските стопани, да увеличат приходите им и да насърчат качество и безопасност на храните. Тъй като обаче действащите в момента процедури за сертифициране са сложни, времеемки и най-вече скъпи, резултатите от тях са негативни по-специално за малките и средните селски стопанства. Увеличените производствени разходи и разпределението на прихода по стойностната верига водят до още по-неблагоприятно положение на производителите, след като във веригата бъде включен поредният търговски посредник.
<P>
Имайки това предвид и като ефективна гаранция за прозрачност, качество и сигурност за потребителите, сертифицирането трябва да се извършва от обществени органи и не трябва да води до по-високи разходи за производителите.
<P>
За да е налице обаче добра политика, преди всичко трябва да има различна селскостопанска политика, коренна реформа на общата селскостопанска политика, която подкрепя защитата на местните продукти, правото да се произвежда и правото на продоволствен суверенитет, което ще защити селските стопани и потребителите от последиците от дерегулиране на световната търговия и безконтролно либерализиране на пазарите, които ще ги ограничат или в рамката на двустранни споразумения, или в тази на Световната търговска организация.
<SPEAKER ID="262" NAME="Zigmantas Balčytis" AFFILIATION="S&amp;D">
(LT) Селскостопанската продукция на Европейския съюз е добре позната на международния пазар и е ценена за високото си качество. По отношение на бъдещите перспективи на общата селскостопанска политика съм убеден, че качеството на продуктите трябва да продължи да бъде основна цел и в бъдеще. Висококачествените селскостопански продукти не са просто нашата визитка пред света; те са и много важна част от икономическия и обществен живот на региона на Европейския съюз. Политиките за качество трябва да бъдат разработени така, че да дават по-голяма яснота при сертифицирането на продуктите и етикетиране, което може да бъде разбрано от всички потребители в Европейския съюз. За да защитим производството на качествени селскостопански продукти, трябва да изготвим ясни правила за етикетиране на продукти, които може да съдържат генетично модифицирани организми. Този проблем е особено актуален след като Комисията прие решение, с което разрешава използването на генетично модифицирани картофи като храна за животни. Докато не създадем стандарти за етикетиране и сертифициране на такива продукти, ще продължи да съществува опасност за бъдещата политика на Европейския съюз за качеството на храните и за здравето на всички ни.
<SPEAKER ID="263" NAME="Czesław Adam Siekierski" AFFILIATION="PPE">
(PL) Г-жо председател, благодарение на инструментите на общата селскостопанска политика, селскостопанският пазар в Европейския съюз се характеризира с наличието на селскостопански и хранителни продукти с високо качество. Високите стандарти, подходящото качество на храните и достатъчното предлагане са съставните елементи на продоволствената сигурност, която е от съществена важност.
<P>
Важно е до потребителите да достига информация за качеството на стоките. Известно ни е, че всеки продукт, който може да бъде предлаган на пазара, трябва да отговаря на минимални стандарти. Специалното качество, което надвишава минималните стандарти, трябва да бъде посочено на продукта, за да повиши конкурентоспособността му, като привлече вниманието върху допълнителните качества, за които потребителите трябва да платят.
<P>
Друга важна информация, която също трябва да бъде посочена върху хранителните продукти, е произходът и мястото на преработка на суровия продукт. Потребителите трябва да знаят какво купуват и за какво плащат. Отсъствието на такава информация прави селскостопанските и хранителните продукти, които са произведени и преработени в Европа, по-малко конкурентоспособни, отколкото вносните стоки, които са произведени без спазване на изискванията за хуманно отношение към животните, спрямо околната среда или социалните стандарти на служителите.
<SPEAKER ID="264" NAME="Franz Obermayr" AFFILIATION="NI">
(DE) Г-жо председател, отличният доклад на г-н Scottà в голяма степен защитава интересите на потребителите. Безопасността на селскостопанските продукти, включително от гледна точка на здравето, трябва действително да бъде главен приоритет. Искам да подчертая, че е от ключово значение да подобрим наименованията за произход на храните. Всеки селскостопански продукт в Европейския съюз трябва да носи ясно обозначение за произхода на суровините. Потребителите не трябва да бъдат заблуждавани от етикети с невярно съдържание. Вземете например Китай. Вносни семена пристигат в Австрия и след това там се продава така нареченото "пресовано слънчогледово масло". Което е по-лошо, угоени животни биват транспортирани в плачевни условия през цяла Европа, за да се произведе например така нареченият "тиролски бекон". Ето защо трябва да се съсредоточим върху регионалните продукти и в интерес на нашите потребители и селски стопани трябва да подкрепим местните селски стопани и дребните търговци на месо.
<SPEAKER ID="265" NAME="Мария Неделчева" AFFILIATION="PPE">
Госпожо президент, господин комисар, уважаеми колеги, поздравявам колегата Scotta за неговия доклад, който е ясен сигнал за волята и решимостта на Европейския парламент да бъде силен участник в предстоящия дебат за бъдещето на ОСП. Приветствам предложението за създаване на логотип, който да показва ясно, че даден продукт е произведен и преработван единствено в Европа. Смятам, че това ще е още един знак на подкрепа и своеобразна гаранция за високото качество на продуктите ни.
<P>
Прилагането на система за защитени наименования за произход и географски указания, според мен е необходима. Чрез нея запазваме самобитността на районите и техния облик, даваме и самочувствието на хората, че произведеното от тях е разпознаваемо и оценявано на пазара. Затова считам, че трябва да запазим инструмента "храна с традиционно специфичен характер" и гледам на него като добър пример за нашето многообразие в единството. Няма нищо лошо да знаем, че ядем фета от Гърция, бяло саламурено сирене от България или моцарела от Италия. Качеството и сигурността на храната е едно от основните предизвикателства, които трябва да решаваме в бъдеще. Нека запазим качеството на нашите продукти и тяхната конкурентоспособност, и нека гарантираме достойни доходи и живот на нашите производители и фермери.
<P>
Благодаря ви за вниманието.
<SPEAKER ID="266" NAME="Дачиан Чолош" LANGUAGE="FR">
Г-жо председател, не предлагам да говоря отново по въпросите, повдигнати тук, особено след като утре ще има гласуване, но все пак искам да подчертая определени аспекти, които бяха засегнати няколкократно в изказванията.
<P>
По отношение на сливането на различните системи за географски указания напълно разбирам тревогите на определени членове на Парламента. Могат да ви уверя, че нямам намерение да руша нещо, което работи, което функционира, нещо, което потребителите харесват. Просто трябва да направим системата за защита на качеството по-ясна и по-последователна, още повече като се има предвид, че се опитваме, по пътя на международни преговори, да получим признание за тези системи.
<P>
Ето защо е важно преди това тези системи да бъдат ясни и разбираеми за нашите партньори, така че да могат да ги признаят. Следователно не възнамерявам да ги сливам заради самото сливане. Крайният резултат ще бъде система, която можем да опростяваме, без да променяме неща, които потребителите вече разпознават лесно.
<P>
Що се касае до европейския логотип за качество, трябва също да разискваме и да решим в Парламента кои цели желаем той да постигне. Да покажем съответствие с основните стандарти ли е просто целта, които спазват всички европейски селски стопани и които са спазени и при вносните стоки? На практика - искам да го подчертая - всички вносни селскостопански хранителни продукти трябва да отговарят на минимални стандарти за хигиена и безопасност на храните, които са спазени при нашите продукти.
<P>
Ето защо трябва да потърсим най-добрия начин за успешно разграничение на нашите продукти от останалите. Трябва ли ни логотип на Европейския съюз или вместо това ще посочим произхода, мястото на производство? Трябва да намерим най-добрия механизъм и при всички случаи ще обмислим въпроса задълбочено.
<P>
По отношение на географските указания на международно равнище бъдете сигурни, че моята цел е да гарантирам, че системата ще бъде призната от нашите партньори. Опитваме се да гарантираме това на преговори, провеждани от Международната организация на труда, но също и когато ни се отдаде възможност при преговори за международни споразумения.
<P>
За тази цел ще следваме този подход и, нещо повече, през моя мандат искам да имам възможност да укрепя политиката относно комуникацията и насърчаването в международен мащаб на тези означения за качество, тъй като качеството е предимство и като такова може да ни осигури по-широко присъствие на международната сцена.
<P>
Що се отнася до запазените термини "планински", "островен" и т.н., търсим възможност да въведем тези видове системи. Тук също ще трябва да решим как да действаме, за да гарантираме, че те няма да доведат до допълнителни разходи за селските стопани, които желаят да ги въведат.
<P>
По въпроса за междубраншовите организации и тяхната роля в управлението на защитените наименования за произход, или ЗНП, намерението ни е по-специално по отношение на млякото - тъй като повечето ЗНП и защитени географски указания (ЗГУ) са концентрирани в този сектор - да проведем проучване, за да видим какви ще бъдат последиците от премахването на квотите върху плавната работа на тези системи за защита на качеството, и се надявам, че въз основа на доклада ще видим какви мерки трябва да бъдат предприети в случай на необходимост.
<SPEAKER ID="267" NAME="Giancarlo Scottà" LANGUAGE="IT">
Г-жо председател, госпожи и господа. Благодаря Ви, г-н Чолош. В началото искам да кажа само няколко думи за земята.
<P>
Благодарение на земята добиваме продуктите си и нея трябва да опазим за бъдещето и за онези, които ще правят същото. Ето защо, вземайки тази простичка мисъл като отправна точка, искам да говоря по-нататък за производителите, за онези, които обработват земята, които заслужават признание и от онези, които след това използват търговската продукция, която купуват в супермаркета или в друг магазин. Ето защо е важно да уважаваме първо земята, която ражда реколтата, след това преработвателя, ако има такъв, но най-вече потребителя.
<P>
Искам да направя предложение, което е в полза на потребителите, но не съм сигурен дали ще бъде подкрепено или не: защо не попитаме самите потребители какво искат да знаят? По този начин ще знаем кои евентуални етикети потребителите ще могат да прочетат и да разберат и така вероятно ще улесним много повече нещата, отколкото със сложните етикети, които използваме днес. Защо потребителите да не знаят, че имат избор дали да изпият литър мляко от Европа или литър мляко от Бразилия? Те ще изберат дали литър мляко от Бразилия е по-добро от литър мляко, произведено в Европейския съюз.
<P>
Каквото и да се случи, считам и се надявам, че докладът ще бъде полезен за члена на Комисията Чолош, като предостави допълнителна информация, която да спомогне да бъде укрепена тази нишка, която споменах по-рано: земя, производител, преработвател, ако има такъв, потребител, безопасност и най-вече по отношение на безопасността - качество. Всички говорихме за качеството и считам, че всички подкрепяме повишаването на качеството на нашата продукция дори още повече, ако това означава добро и здравословно хранене.
<SPEAKER ID="268" NAME="Председател">
Разискването приключи.
<P>
Гласуването ще се проведе утре.
<P>
Писмени изявления (член 149)
<SPEAKER ID="269" NAME="Paolo Bartolozzi  " LANGUAGE="IT">
Въпросът за политиката за качество на селскостопанските продукти намери авторитетен и единодушен отговор от комисията по земеделие и развитие на селските райони към Европейския парламент, като по този начин направи по-цялостно съществуващото законодателство. Европейските селскостопански производители най-сетне получиха признание в европейското законодателство за качеството на своята продукция, свързано с региона на производство. Това представлява гаранция за тяхната защита от глобализацията на пазара и гарантира, че "информираният" потребител може да откаже да закупи продукция, която не носи задължителното географско указание за произход, която не е ясно сертифицирана и която не съответства на пазарните правила и на правилата за борба с фалшифицирането. Потребителите ще имат възможност да избират какво да купуват, имайки на разположение цялата информация за правилата, отнасящи се до желания от тях продукт. Европейският парламент ще продължи да се бори за защитата както на селските стопани, така и на потребителите. Здравето на последните зависи от качеството на продукцията на първите. Изменение, изготвено от мен, относно защитата на характеристиките на продукта, което беше одобрено от комисията по земеделие и развитие на селските райони, признава, че регионите имат съществена роля като производствени партньори по-специално на производителите на традиционни и биологични продукти, и призовава регионите да бъдат включени в признаването и популяризирането на продукти с географско указание, традиционни и биологични продукти. Със задоволство отбелязвам, че това указание беше признато.
<SPEAKER ID="270" NAME="Sergio Berlato  " LANGUAGE="IT">
Г-жо председател, госпожи и господа, темата за качеството на селскостопанската продукция е от ключово значение що се отнася до предоставяне на информация на купувача и потребителя за характеристиките на продуктите и по отношение запазване на гаранциите, че закупуването на продукти от Европейския съюз е синоним на високото качество, наследено от различните регионални традиции в рамките на Съюза. През годините политиката за качество на селскостопанските продукти се развиваше непоследователно, характеризирана от поредица секторни инструменти. Глобализацията на пазара и финансово-икономическата криза, която засегна Европа, не пощадиха и селскостопанския сектор. За да се възстановим от това, трябва да се съсредоточим върху качеството и безопасността на нашата продукция. Непрестанният стремеж към качество трябва да съставлява основната част от стратегията, следвана от Европейския съюз в сектора на селскостопанските хранителни продукти на световния пазар. Считам също така, че задълбочено трябва да бъде обсъдено предложението на Комисията да въведе логотип за качество на Европейския съюз за продукти, произведени и преработени единствено в Европа. Този логотип на практика би представлявал официално признание на усилията на европейските селски стопани да поддържат високи стандарти на производство. В заключение, определено е добра идея да се опрости законодателството, за да се намали бюрократичната тежест върху предприятията, като в същото време се гарантира, че се спазват стандартите за качество, постигнати от европейските производители.
<SPEAKER ID="271" NAME="Robert Dušek  " LANGUAGE="CS">
Политиката за качество на селскостопанската продукция не е статична политика без връзка с останалите политики, свързани със селското стопанство. Напротив, реформата на общата селскостопанска политика трябва да включва и политики, засягащи адаптирането към изменението на климата, опазването на биологичното разнообразие, сигурността на снабдяването с енергия и вода, гарантирането на нормални условия на живот на животните и европейския риболов. Политиката за качество на продуктите може да спомогне за повишаване на конкурентоспособността на европейските селски стопани и за запазване на доходите от икономическа дейност в селските райони в момент на криза именно посредством стремеж към качество на селскостопанските продукти и висококачествени хранителни продукти. Тя трябва да продължи да се прилага без изключение, за да може закупуването на продукти от Европейския съюз да означава закупуване на висококачествени продукти, които са произведени въз основа на различни европейски регионални традиции при спазването на най-високите производствени стандарти по отношение на безопасността на храните. Подкрепям предложението на Комисията относно въвеждането на европейски логотип за качество, който да се използва за продукти, които са с произход и са преработени единствено в Европейския съюз. Потребителите бъркат наименованието на мястото, където е преработен продуктът, с мястото на произход на селскостопанския продукт. Трябва да се подчертае, че самият производствен процес може да окаже значително отрицателно влияние на качеството и характеристиките на продукта. Приветствам също така запазването на системите за регистриране на географски указания и традиционни специалитети, защото тези указания са от съществено значение за европейското селско стопанство не само от икономическа гледна точка, но и в екологичен и социален аспект.
