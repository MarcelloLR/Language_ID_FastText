<CHAPTER ID="022">
Защита на животните, използвани за научни цели (разискване)
<SPEAKER ID="185" NAME="Председател">
Следващата точка е докладът на г-н Parish - от името на комисията по земеделие и развитие на селските райони, относно предложението за директива на Европейския парламент и на Съвета относно защита на животните, използвани за научни цели - C6-0391/2008 -.
<SPEAKER ID="186" NAME="Neil Parish">
докладчик. - (EN) Г-жо председател, първо искам да благодаря на всички докладчици в сянка, които с готовност работиха с мен по това изключително специализирано и трудно досие. Чрез съвместната ни работа успяхме да постигнем, според мен, добър компромис. Искам да благодаря на Комисията за сътрудничеството и очакваме с нетърпение да работим с тях по досието в бъдеще. Искам да благодаря и на Patrick Baragiola от секретариата към комисията по земеделие, и на моя съветник Dan Dalton.
<P>
Изпитването върху животни е много спорна област и поставя морална дилема. Винаги ли е правилно изпитването върху животни с цел потенциално спасяване на човешки живот? Считам, че е, при условие че изпитването е надлежно обосновано от научна и морална гледна точка.
<P>
Въпреки това трябва да направим всичко възможно, за да сведем до минимум както броя на изпитванията върху животни, така и понасяното от тях страдание. Докладът на Комисията беше добра отправна точка. Той показа, че Комисията желае да се прекратят опитите с животни, когато това е възможно. Обаче в много области предложението на Комисията беше двусмислено и можеше да доведе до резултати, противоположни на желаните от Комисията.
<P>
Липсата на определения за класифициране на тежестта беше явен пропуск в предложението. Комисията в действителност искаше Парламентът да направи оценка на правилата за класифициране, без да знае какви всъщност са те. Освен това някои разпоредби, по-специално препоръките относно повторното използване на животните и предложеното използване само на примати F2 (второ поколение примати), вероятно ще означават, че ще трябва да се използват много повече животни.
<P>
В случая с приматите от второ поколение не е направено проучване за осъществимост, за да се провери дали е възможно да се направи това, което Комисията предлага. Тяхната оценка на въздействието отчита само цифрите; тя не проучва отражението върху хуманното отношение към животните. Поради тази причина Парламентът спешно трябваше да измени предложението - не да го отслаби, а да поясни точно кога и при какви обстоятелства трябва да бъде разрешено изпитването върху животни.
<P>
Считам, че докладът на комисията по земеделие постига компромис между това да се гарантира, че научните изследвания в ЕС могат да продължат, и това да се подобри хуманното отношение към животните. От гледна точка на хуманното отношение към животните това е крачка напред. Става дума за насърчаване на алтернативи на опитите с животни чрез финансов ангажимент, по-голям акцент върху трите изисквания за заместване, намаляване на броя на животните и облекчаването им по време на опити, както и засилване на ролята на Европейския център за валидиране на алтернативни методи (ECVAM).
<P>
В допълнение предложих и редовно тематично преразглеждане на опитите с примати за определяне и поетапно спиране на опитите, които не са необходими.
<P>
Предложението е крачка напред и за медицинските изследвания. То ще актуализира сегашното остаряло законодателство и ще позволи на медицинските изследвания да продължат, когато те са научно и морално оправдани. Считам това за принципно важно. Също така ние искаме изпитванията върху животни да бъдат намалени. Обаче европейските граждани с право настояват за най-добри и ефективни лекарства.
<P>
От съществено значение са надеждните европейски изследвания и разработки. Ваксините за полиомиелит, рубеола, хепатит Б, дифтерия, морбили, заушка и менингит, както и комбинираните лекарства за лечение на ХИВ, лекарствата за контрол на астма, животоподдържащите системи за недоносени бебета и за дълбока мозъчна стимулация при болестта на Паркинсон - всички те са разработени чрез опити върху животни, и по-конкретно примати. В резултат на тях е спасен или подобрен животът на милиони хора.
<P>
Считам, че е неразумно да обявим за незаконни тези видове опити, пряко или косвено, чрез зле формулирано законодателство, преди да имаме алтернативи. Директивата ще определи рамката, чрез която да се гарантира, че можем поетапно да спрем изпитването върху животни веднага щом разполагаме с алтернативни методи. Тя подобрява значително търсенето на алтернативи и ни насочва твърдо към бъдещото пълно премахване на изпитването върху животни. Постигнахме добър компромис в комисията по земеделие. Въпреки това групата на либералите се опитва да открие слаби места в споразумението. Приканвам ги да не гласуват против доклада, защото това ще върне хуманното отношение към животните няколко години назад, така че подобно гласуване със сигурност ще е погрешно.
<SPEAKER ID="187" NAME="Ставрос Димас">
член на Комисията. - (EL) Г-жо председател, приветствам възможността, с която разполагаме тази вечер, за разискване на предложението за преразглеждане на директивата относно защитата на животните, използвани за научни цели. Искам да благодаря на докладчика, г-н Parish, и на трите парламентарни комисии, които проучиха доклада, за усилията и забележките им. Сигурен съм, че произтичащият диалог ще бъде конструктивен.
<P>
Редица държави-членки са приели отдавна собствено национално законодателство относно защитата на животните, използвани за научни цели. В резултат на това съществуват различни нива на защита в Европа. Преразглеждането ще постигне хармонизирано ниво на защита в рамките на Общността и ще гарантира гладкото функциониране на вътрешния пазар. Целта на Комисията е да подобри законодателството на Европейския съюз, регулиращо опитите с животни. Едновременно ще се ограничи броят на опитните животни, от една страна, а от друга, ще се осигури подходяща грижа и лечение за животните, подложени на опити, според изискванията на Протокола за защита и хуманно отношение към животните, приложен към Договора за създаване на Европейската общност.
<P>
Целта ни е преразглеждането да подобри значително хуманното отношение към опитните животни в Европейския съюз. Изискванията за хуманно отношение към животните са официално включени в Договора за създаване на Европейския съюз и трябва да бъдат взети под внимание, когато се определят политиките в сектори като вътрешния пазар. Експерти и специалисти в областта на изпитванията върху животни, научната общност, пряко заинтересованите промишлени отрасли, а също и граждани участваха в изготвянето на предложението с прозрачни процедури и без изключения. Предложението също така се основава на внимателно обоснована оценка на въздействието. Нещо повече, многобройни научни агенции допринесоха значително за процедурата. За изготвяне на предложението беше направен сравнителен анализ на потенциалните ползи и разходи при предприемане на действия. Предложението постига нужния баланс; от една страна, насърчава конкурентоспособността и научните изследвания в Европа, а от друга, изцяло зачита изискванията за хуманното отношение към животните. Комисията внимателно разгледа опасенията, изразени от различни страни, че предложението ще прогони европейските научни изследвания от Европа заради предполагаемата административна тежест или разходите, свързани с конкретните изисквания за хуманно отношение към животните. Обаче няма доказателства, че ще има подобно изтичане към държави извън ЕС. Някои от стандартите за хуманно отношение към животните, съдържащи се в нашето предложение и в много от по-строгите лицензионни процедури, вече се прилагат от държави-членки, които са водещи в научните изследвания на световно ниво. Освен това нашето предложение предвижда мерки за свеждане на административната тежест до минимум. В действителност не съществува противоречие между приемането на строги стандарти за хуманното отношение към животните и насърчаването на високо равнище на научните изследвания. Точно обратното, двете неща са взаимно свързани.
<P>
Съгласно предложението на Комисията лицензирането на изследвания върху животни, които са все още в съзнание, ще бъде придружено от системна независима етична оценка. Така принципите за възстановяване, ограничаване и подобряване на използването на животни ще се осъществят на практика. Тези разпоредби са основните цели на преразглеждането. Ние няма да успеем да постигнем целите си, ако заменим лицензирането с мълчаливо съгласие за всички видове изследвания или ако позволим етичната оценка да се извършва от онези, които имат пряк интерес към изследователския проект.
<P>
И накрая, Комисията иска да избегне възможните прекъсвания на текущите научни проекти и да намали административната тежест. Ето защо тя дава възможност за гъвкаво прилагане и насърчава използването на съществуващата инфраструктура в държавите-членки, когато е възможно.
<P>
Госпожи и господа, преработеното предложение ще възстанови гладкото функциониране на вътрешния пазар, ще подобри стандартите за хуманно отношение към животните и ще насърчи научните изследвания. Действащото законодателство спешно трябва да се укрепи и усъвършенства по подходящо балансиран начин и предложението на Комисията постига точно това.
<SPEAKER ID="188" NAME="Marios Matsakis">
докладчик по становището на комисията по околна среда, обществено здраве и безопасност на храните. - (EN) Г-жо председател, необходимо зло на нашето време е, че за съжаление изследванията на човешкото здраве и здравето на животните изискват опити с животни. Моето твърдо убеждение е, че няма истински учен, който да предпочете опитите с животни, ако са налице алтернативни средства за научни изследвания. Изследванията, разбира се, трябва да бъдат винаги възможно най-хуманни към животните.
<P>
Това е именно, според мен, целта на разискваната директива - да подобри състоянието на нещата значително и решително. Важни области, заслужаващи внимание, са гарантирането на принципите на етично преразглеждане и разрешаване, както и идеите за засилени национални инспекции и по-голяма прозрачност. Трябва да се подчертае, че целта на научните и политическите кръгове следва да бъде поетапното спиране на използването на животни в областта на научните изследвания, ако - и когато - бъдат открити алтернативни и ефективни методи, при които не се използват животни.
<SPEAKER ID="189" NAME="Esko Seppänen">
докладчик по становището на комисията по промишленост, изследвания и енергетика. - (FI) Г-жо председател, г-н член на Комисията, докладът на комисията по земеделие и развитие на селските райони е компромис, който отчита мненията на страните по балансиран начин. Предложението на Комисията беше изменено така, както предложи и комисията по промишленост, изследвания и енергетика.
<P>
Тъй като не съществуват алтернативни процедури за разработване на лекарствени средства и ваксини, опитите с животни трябва да бъдат провеждани. Наша отговорност пред гражданите на ЕС е да гарантираме, че когато страдат от някакво заболяване, те могат да разчитат, че лекарствата, необходими за излекуването им, също са разработени в Европа.
<P>
В същото време провеждащите изпитвания върху животни имат задължението да се отнасят с опитните животни добре и да им причиняват възможно най-малко болка. Директивата убедително подобрява хуманното отношение към животните, а много от измененията, внесени от комисията по земеделие и развитие на селските райони, са същите или подобни на предложените от нас, комисията по промишленост, изследвания и енергетика. Съответно докладът на комисията по земеделие трябва да бъде приет с възможно най-малко промени.
<SPEAKER ID="190" NAME="Elisabeth Jeggle">
от името на групата PPE-DE. - (DE) Г-жо председател, г-н член на Комисията, госпожи и господа, директивата за изпитването върху животни се основава на принципа на трите изисквания за заместване, намаляване на броя на животните и облекчаването им по време на опити, каквато е нашата цел. За да я постигнем, ние трябва да разработим и насърчим алтернативни методи. На трето място, трябва да постигнем компромис между хуманното отношение към животните и научните изследвания, като поставим ударение върху здравето на хората. Г-н член на Комисията, Вие също подчертахте, че трябва да имаме еднакви стандарти във всички държави-членки.
<P>
Настоящото законодателно предложение се основава на плана за действие на Общността за защита и хуманно отношение към животните и на стратегията за здравето на животните. Ние искаме да гарантираме високо ниво на защита и високи стандарти в Европейския съюз и в целия свят. Обаче пълното премахване на изпитванията върху животни, без да бъдат заменени от други адекватни методи, ще направи по-голямата част от научните изследвания в Европейския съюз, базирани върху опитите с животни, почти невъзможни. Изследователските проекти ще се преместят в чужбина, ние ще загубим огромното количество знания, които имаме в момента, и ще се поставим в положение на пълна зависимост от други държави. Ето защо е важно да постигнем компромис, а комисията по земеделие и развитие на селските райони представи добър компромис. Естествено, законодателният акт не е лесен за балансиране, но за хората, които са болни, може да е въпрос на оцеляване.
<P>
Резултатът от гласуването в комисията по земеделие и развитие на селските райони на 31 март отговаря на тези изисквания. Ние трябва да подкрепим компромиса, който беше приет от 72 % от членовете на комисията. Затова призовавам всички членове на Парламента да отхвърлят представените изменения, които могат да имат сериозни последствия, и да гласуват в полза на измененията на групата на Европейската народна партия (Християндемократи) и Европейските демократи, и на групата на социалистите в Европейския парламент.
<P>
Горещо благодаря не само на докладчика, но и на много от колегите в Парламента.
<SPEAKER ID="192" NAME="Roselyne Lefrançois" LANGUAGE="FR">
Г-н председател, г-н член на Комисията, госпожи и господа, първо трябва да поздравя докладчика, г-н Parish, за качествената му работа и че подчерта значението на сътрудничеството с докладчиците в сянка.
<P>
Преди утре да гласуваме на първо четене, искам да прегледаме основните насоки в доклада. В днешно време негативният отзвук, който опитите с животни могат да имат сред широката общественост, потвърждава безспорното значение на въпроса. Вероятно и вие като мен сте получили многобройни писма от обезпокоени граждани през последните няколко седмици.
<P>
Но както имаме задължението да предложим текст, който да взема предвид опасенията на обществото, така и не трябва да пренебрегваме също нуждите на учените. Искам да подчертая, че не трябва да забравяме, че учените са не само легитимни представители на общественото мнение, но най-вече хората, които категорично имат основна роля в рамките на нашето общество.
<P>
Трябва да сте наясно, че през последните 20 години броят на животните, използвани за научни цели, не се е увеличил, въпреки факта, че броят на научните публикации в областта на биомедицинските изследвания се удвоява на всеки две години. С цел да разбера предизвикателствата, свързани с преразглеждането на настоящата директива, самата аз се срещнах с много заинтересовани лица, представляващи различните мнения по въпроса.
<P>
По мое мнение, първоначалният текст, предложен от Европейската комисия, действително се отклоняваше от основната цел при използването на животни, а именно постигането на напредък в научните изследвания. Затова беше важно въпросът за човешкото здраве да се върне обратно в центъра на разискванията.
<P>
Ясно е, че разпоредбите относно опитите с животни трябва да се изменят, но европейските научни изследвания не трябва да търпят негативни последствия от новото законодателство. Поради това стратегията, която предприех - и която беше възприета от докладчика - включваше повторно балансиране на предложението с цел да се гарантира, че то не вреди на учените.
<P>
Въз основа на доклада, приет от комисията по земеделие и развитие на селските райони, считам, че можем да стигнем до последователен и разумен текст, който, надявам се, ще бъде широко подкрепен от Европейския парламент.
<SPEAKER ID="193" NAME="Jorgo Chatzimarkakis">
от името на групата ALDE. - (DE) Г-н председател, Махатма Ганди е казал: "Величието и моралният напредък на една нация могат да се оценят по отношението й към животните". Хуманното отношение към лабораторните животни е важна и деликатна тема, която много хора предпочитат да игнорират. Много чувствителен въпрос, по-конкретно когато става дума за научни изследвания с маймуни, и особено с човекоподобни такива. Съдим за това по обществената реакция.
<P>
Комисията беше подложена на голям натиск. Искам да благодаря специално на члена на Комисията г-н Димас. Вие свършихте много добра подготвителна работа и представихте важни подобрения в хуманното отношение към лабораторните животни, като например предварителното разрешаване и последващите проверки на всички изпитвания. Разширихте обхвата на директивата, така че да включва всички животни, а не само бозайниците. Комисията също така ефективно реши изключително спорния въпрос за изпитванията с нечовекоподобни примати. Изпитванията бяха ограничени до животозастрашаващи и мозъчни заболявания.
<P>
За съжаление, много от детайлите на предложението на Комисията бяха изменени при гласуването в комисиите. Така например стандартите, които току-що посочих, бяха изцяло променени при гласуването в комисията по земеделие и развитие на селските райони. Само един пример - след гласуването в комисията по земеделие и развитие на селските райони изпитванията ще се разрешават автоматично, ако не са получили официално разрешение до 60 дни. Това е непростимо за Европа.
<P>
Ето защо призовавам колегите да прочетат внимателно това, което ще гласуват утре, а не просто да следват дадените им инструкции за гласуване. Благодарен съм на докладчика за готовността му да направи някои компромиси в последния момент. Доволен съм, че г-н Parish планира да представи устно изменение утре, за да се гарантира, че правилата относно срока на разрешението за проектите са по-ясни.
<P>
За съжаление, член 15 не беше приет. Той позволява на някои държави-членки да запазят по-строгите си стандарти, какъвто например е случаят с Нидерландия. Защо искаме да снижим стандартите, които са понастоящем много високи в Нидерландия? Общата ни цел трябва да бъде да постигнем баланс между високо ниво на хуманно отношение към животните и интензивни изследвания. Достатъчно слушах съкрушителния аргумент, който винаги се изтъква, че научните изследвания ще се преместят в чужбина. Не е задължително това да се случи.
<P>
Шопенхауер казва, че и най-глупавото дете момче може да размаже един бръмбар, но всички професори на света не могат да създадат нов бръмбар. Ние трябва да изработим набор от ценности, защото това е наша работа.
<SPEAKER ID="194" NAME="Kartika Tamara Liotard">
от името на групата GUE/NGL. - (NL) Доволна съм, че Комисията предприе инициативата да преразгледа директивата за защита на животните, използвани за научни цели. Както използването, така и страданието на лабораторните животни трябва да бъдат значително намалени, а това може да се постигне, като се насърчи развитието на научни методи, които са равностойни или по-ефективни, но без ненужно възпрепятстване на разработката на лекарствените продукти.
<P>
Обаче мен ме безпокои фактът, че са внесени няколко изменения, които могат значително да отслабят предложението. Не трябва да забравяме целта на предложението. Става въпрос за защитата на лабораторните животни, а не за търговска печалба. Най-важно е да забраним процедурите, класифицирани като "тежки", при които животните могат да изпитват продължителна болка. Тези процедури са неморални и варварски.
<P>
И накрая, използването на нечовекоподобни примати в опитите трябва да се преустанови напълно и бързо. Парламентът прие писмена декларация за това още през 2007 г. и мисля, че е време да подкрепим думите с дела.
<SPEAKER ID="195" NAME="Bastiaan Belder">
от името на групата IND/DEM. - (NL) Г-н председател, високите стандарти за хуманно отношение към животните са израз на цивилизованост и зачитане на всички създания. Когато имаме добри алтернативи на изпитванията върху животни, те трябва да бъдат използвани, тъй като ние искаме по-малко изпитвания върху животни. Това се отнася и за добрите процедури, които намаляват страданията на животните или изискват по-малко лабораторни животни, тъй като ние искаме по-малко страдание за животните.
<P>
Считам, че предложеният задължителен етичен преглед е напредък. Естествено, целта на настоящата директива не може да бъде да се принудят държавите-членки да приемат изпитване върху човешки ембриони като алтернатива. Държавите-членки трябва да вземат свои собствени етични решения относно това.
<P>
Крайната цел на Комисията е напълно да се премахнат изпитванията върху животни. Но за съжаление, ние все още не можем да прекратим изпитването върху животни, нито сме в състояние да кажем с точност кога това ще е възможно. Да определяме сега краен срок за забрана на изпитванията върху животни, ще бъде неблагоразумно и може би дори опасно за човешкото здраве - тук съм съгласен с докладчика.
<SPEAKER ID="196" NAME="Françoise Grossetête" AFFILIATION="PPE-DE">
(FR) Г-н председател, нашите съграждани призовават за повече изследвания, особено в областта на биомедицината, с цел откриване на нови лечения на болести, за които все още нямаме лек. Такъв е случаят, например, с всички невродегенеративни заболявания, като Паркинсон и Алцхаймер. Също така знаем, че имаме нужда от опитите с животни и че тези опити, за щастие, намаляват през последните години, защото сме си поставили за цел намирането на алтернативни решения.
<P>
За съжаление обаче, знаем, че в някои случаи подобни решения не съществуват и все още трябва да използваме опитите с животни, особено с нечовекоподобни примати. При това положение трябва да направим всичко по силите си да гарантираме, че европейските изследвания ще останат на територията на Европа, за да можем да предложим максимална защита. Предвид болката на животните по време на опитите, трябва да са налице гаранции, че тези опити ще дадат добри резултати.
<P>
Следователно нека запазим научните си изследвания, по-конкретно опитите с животни. Нека се уверим най-вече, че изследванията няма да се изместят извън Европа.
<SPEAKER ID="197" NAME="Luis Manuel Capoulas Santos" AFFILIATION="PSE">
(PT) Г-н председател, г-н член на Комисията, госпожи и господа, използването на животни за научни цели е много чувствителна тема, която предизвиква спорни и противоречиви емоции, ако се разглежда едностранно. Невъзможно е разискването на въпроса единствено от гледна точка на защитата на интересите и правата на животните. Също така е невъзможно разискването на въпроса, като се отчитат единствено интересите на науката или се търси получаване на резултати на възможно най-ниската цена.
<P>
Никой не може да бъде безразличен към страданието на други живи същества, още по-малко на близките до нас примати. При все това нашата чувствителност се изостря допълнително, когато сме изправени пред страданието на човешки същества, причинено от злополуки, войни или болести. За да се пребори с болката, ние не можем да откажем на науката нужните й инструменти, включително и използването на морски свинчета.
<P>
Настоящият доклад представя възможен баланс между противоречието на ценности и емоции, пред което сме изправени, и разкрива опит за компромис, който може само да облагороди Парламента и неговите отдадени в най-голяма степен членове. Ето защо поздравявам тези, с които работих най-много при разискването - докладчика, Neil Parish, и докладчика в сянка от групата на социалистите в Европейския парламент, Roselyne Lefrançois - за отличната им работа и консенсуса, който успяха да постигнат по този труден и спорен въпрос.
<P>
Моята политическа група, PSE, ще гласува "за" доклада и измененията, с които се опитахме допълнително да го подобрим, водени от убеждението, че по този начин ще помогнем за намаляване на страданието на животните, без да застрашаваме научния прогрес в полза на здравето на хората и жизнеспособността на европейските научни изследвания.
<SPEAKER ID="198" NAME="Zuzana Roithová" AFFILIATION="PPE-DE">
- (CS) Г-н председател, г-н член на Комисията, госпожи и господа, аз също съм загрижена за страданието на лабораторните животни, но в същото време като лекар знам, че трябва да сторим всичко възможно, за да направим ваксините и лекарствата достъпни за нашите пациенти в най-кратки срокове за лечение на нови и стари болести. Искам да благодаря на колегите, които успяха да постигнат един наистина балансиран компромис, който зачита и уважава етичните принципи относно лечението на животните, като в същото време позволява по-нататъшните изследователски проекти. Най-важното е, че директивата изпраща ясен политически сигнал, че искаме нашите учени да търсят алтернативни методи за проверяване на новите лекарства с цел да сведат до минимум броя на животните и броя на изпитванията, като, естествено, се съобразяват с всички етични принципи, така че да избегнат страданието на животните. Искам да благодаря на всички вас за този резултат.
<SPEAKER ID="199" NAME="Caroline Lucas" AFFILIATION="Verts/ALE">
(EN) Г-н председател, не мога да скрия факта, че докладът е сериозно разочарование за тези от нас, които считат, че докладчикът, който е и председател на работна група по въпросите на хуманното отношение към животните, можеше да отрази загрижеността за животните по-усърдно в доклада си.
<P>
Ето защо е важно да приемем някои изменения от решаващо значение при гласуването. По-специално разрешаването трябва да включва всички проекти, а не само тежките и умерените. Ако не го направим, това ще означава, че много процедури, причиняващи болка, стрес или страдание, вече няма да подлежат на централизирано наблюдаван етичен преглед, а това от своя страна ще подкопае прилагането на много от мерките, определени в предложението.
<P>
Но ако измененията ни бъдат приети, това ще означава подновени усилия при изследванията и алтернативите на изпитванията върху животни, което е особено важно за фундаменталните и медицинските изследвания. Сега усилията са съсредоточени върху регулаторните опити, които представляват само 10 % от използването на животни. В интерес на животните и на здравето на хората е изключително важно по-съвременни, ефективни изпитвания, невключващи животни, да влязат в употреба възможно най-скоро.
<SPEAKER ID="200" NAME="Ставрос Димас">
член на Комисията. - (EL) Г-н председател, искам да благодаря на всички оратори за конструктивния им принос в тазвечерното разискване. Позволете ми да направя кратък коментар на някои изменения. Комисията може да приеме редица изменения изцяло, частично или по принцип. Тези изменения включват предложения за подобряване на поверителността на данните, отнасящи се до съоръжения и персонал, работещ с животни. Те също включват предложения за редовен преглед на използването на нечовекоподобни примати на равнище Европейски съюз.
<P>
Също така беше изразена загриженост относно критериите за степените на тежест. Мога да обявя, че преди лятната ваканция Комисията ще сформира работна група от експерти, които да проучат определянето на подходящи критерии за използване в Европейския съюз. Несъмнено ще трябва да запазим постигнатия баланс, в резултат на задълбочените консултации с пряко ангажираните, между нуждите на промишлеността и насърчаването на научните изследвания, от една страна, и хуманното отношение към животните, от друга. Следователно ограниченията за използването на нечовекоподобни примати трябва да бъдат запазени, както и принципът на лицензиране и независима етична оценка на всички форми на научни изследвания, които са основни елементи в предложението. В обобщение, Комисията може да приеме 83 от всички 202 предложени изменения изцяло, частично или по принцип. Ще изпратя на секретариата на Парламента списък с подробното становище на Комисията относно измененията.
<P>
В заключение искам да кажа, че освен това предложение - което е много важно и в което трябва да запазим баланса между нуждите на научните изследвания и подобряването на човешкото здраве, като в същото време използваме методите, които не са тежки за животните - трябва да кажа, че Комисията през цялото време, откакто съм неин член, предприема многобройни мерки за защита на животните. Напомням ви предходното разискване относно тюлените, драстичните мерки и реакцията по отношение на лова на китове, въпросите, свързани с необоснования лов, особено през пролетта, както и предприетите за първи път от Комисията мерки за безопасност за предотвратяване точно на такива случаи.
<P>
Аз наистина не мога да разбера как практики като лов на лисици, корида или бой с петли могат да бъдат съвместими с днешната култура.
<SPEAKER ID="201" NAME="Neil Parish">
докладчик. - (EN) Г-н председател, искам да благодаря на всички членове на Парламента и на члена на Комисията за мненията им.
<P>
Прави сме да преразгледаме това законодателство. Правилно е да облекчим, да намалим и да заместим изпитванията върху животни, когато е възможно. Добре е да запазим установеното темпо. И промишлеността, и организациите за хуманно отношение към животните считат, че това е необходимо.
<P>
Мисля, че това е въпрос, който излиза извън пределите на политиката - до голяма степен морален проблем, с който трябва да се справим. От едно съм много разочарован - че Graham Watson, на когото щях да кажа това направо, ако беше тук, осъществи персонална атака срещу мен в моя район, политизирайки въпроса до крайна степен. Жалко е, защото ние трябва да излезем с разумно предложение накрая.
<P>
В доклада са вложени много специализирани познания и работа. Ние не го представяме с лека ръка. Положили сме сериозен труд и имаме добри компромиси. Опитах се да обединя всички страни, за да представя доклад, приемлив за Парламента, приемлив за научните изследвания и промишлеността, приемлив за хуманното отношение към животните. Призовавам всички да го подкрепят, защото ако не го приемем, той ще бъде отложен с няколко години, а това ще бъде пагубно за промишлеността и хуманното отношение към животните. Така че призовавам всички членове на Парламента да го подкрепят.
<P>
Ако някои групи тук решат да гласуват "против", считам, че в дългосрочен план всичко, което ще постигнат, е забавяне на едно добро предложение, предложение, което ще гарантира наличието на научни изследвания в Европейския съюз за контролиране на болестите и новите лекарства, което същевременно ще ограничи броя на използваните животни и ще засили на практика ролята на ECVAM в търсенето на алтернативи. Ето защо призовавам всички членове на Парламента да гласуват "за", защото ние искаме решителен резултат утре сутрин.
<SPEAKER ID="202" NAME="Председател">
Разискването приключи.
<P>
Гласуването ще се проведе утре (вторник, 5 май 2009 г.).
<P>
Писмени изявления (член 142)
<SPEAKER ID="203" NAME="Šarūnas Birutis  " AFFILIATION="ALDE">
в писмена форма. - (LT) Проектодокладът на Комисията подкрепя категорично развиването на по-хуманен подход към въпроса за използването на животни в научните опити. Това свидетелства за ангажираността на Комисията за постигане на крайната цел за пълно отстраняване на животните от научните опити.
<P>
Европейският съюз трябва да работи за тази цел. Европейският парламент ясно изрази своето убеждение, че трябва да се направи повече за доближаване до крайната цел: пълно отстраняване на животните от научните опити.
<P>
Но макар това да е крайната цел, ние все още не сме в състояние да поставим окончателно край на опитите с животни. Необходимо е да се постигне много в областта на развитието на алтернативни методи на изпитване, при които не се използват животни. Докато това е така, за здравето на човека би било неразумно и евентуално пагубно определянето на дата, след която изпитванията върху животни или върху определени категории животни, като например нечовекоподобните примати, да не се допускат. Проучванията на общественото мнение като цяло подкрепят този подход и не може да бъдат пренебрегвани.
<SPEAKER ID="997" NAME="Daciana Octavia Sârbu  " LANGUAGE="RO">
Първо бих искала да поздравя Европейската комисия за нейното предложение за преразглеждане на Директива № 86/609/ЕИО, но също така съжалявам, че докладчикът не представи по-амбициозни цели.
<P>
Считам, че трябва да положим повече усилия за търсенето на алтернативи на използването на животни за научни цели. Трябва да задължаваме лабораториите да прибягват възможно най-рядко към използването на животни за научни опити, особено на диви животни.
<P>
Възразявам категорично срещу използването на нечовекоподобни примати за биомедицински изследвания, освен когато е необходимо те да бъдат използвани изключително в експерименти, засягащи животозастрашаващи или инвалидизиращи състояния.
<P>
От етична гледна точка е необходимо да има горна граница на болката, страданието и дистреса, над която животните никога повече не трябва да бъдат подлагани на научни процедури. За тази цел следва да се забрани осъществяването на процедури, които водят до сериозна болка, страдание или дистрес, и които е вероятно да бъдат продължителни.
<P>
Разбирам, че общественото здраве е от изключителна важност, но ние не бива да позволяваме животните да се подлагат на крайно страдание при изпитване на лечения.
<P>
Също така подкрепям изменението, според което директивата не трябва да възпрепятства държавите-членки да прилагат или приемат по-строги национални мерки, целящи да подобрят благосъстоянието и защитата на животните, използвани за научни цели.
