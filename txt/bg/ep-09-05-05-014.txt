<CHAPTER ID="014">
Демократичния процес в Турция (разискване) 
<SPEAKER ID="387" NAME="Председател">
Следващата точка е изявлението на Комисията относно демократичния процес в Турция.
<SPEAKER ID="388" NAME="Оли Рен">
член на Комисията. - Г-жо председател, боя се, че е възможно по време на това разискване относно демокрацията в Турция да се проявят същите страсти като тези, които се разгоряха при обсъждането на реформата в лозаро-винарския сектор през второто полувреме на мача между Арсенал и Манчестър Юнайтед, което е моментна снимка на Европа през 2009 г.
<P>
Тук нещата се по-сериозни, защото въпросът за демократичното развитие на Турция е много сериозен и определено много съществен. На първо място, аз съм дълбоко опечален и потресен от масовото избиване на хора снощи в Билге, Турция, при което загинаха 44 души. Изразявам искрените си съболезнования на семействата и приятелите на жертвите и вярвам, че убийците ще бъдат изправени пред съда възможно най-скоро. Няма морално или етично оправдание за такова ужасно нападение.
<P>
Позволете ми, също така, да изразя собствената си скръб и тази на Комисията във връзка със смъртта на деветте турски войника и полицая в следствие на терористичните нападения миналата седмица. Мислите ни са със семействата на онези, които загубиха живото си.
<P>
Осъждаме тероризма и подкрепяме Турция в борбата й против него. Кюрдската работническа партия (PKK) е в списъка на терористичните организации на Европейския съюз. Между 14 и 18 април бяха арестувани над 200 служители и членове на Партията на демократичното общество по време на полицейска операция в цяла Турция и по-конкретно в югоизточния й район.
<P>
Разбрахме, че повдигнатите срещу тях обвинения включват членство в терористична организация, въпреки че все още предстои внасянето на официален обвинителен акт. Очакваме да видим изготвянето на окончателния обвинителен акт като част от прозрачен и обективен съдебен процес.
<P>
Комисията не може да се намесва във висящи съдебни дела. Но нашият подход е ясен - макар да подкрепяме борбата против тероризма, ние последователно подчертаваме, че тя следва да се води при спазване на човешките права и основните свободи, по-конкретно що се отнася до свободата на изразяване и на сдружаване.
<P>
Политическият плурализъм е неделима част от всяка демокрация. Днес турското Велико народно събрание в голяма степен отразява политическото разнообразие в страната. Партията на демократичното общество (DTP) допринася за плурализма в Турция, като политическата й легитимност беше потвърдена от резултатите от неотдавнашните местни избори - през март.
<P>
Същевременно хората в Югоизточна Турция се нуждаят от мир, те се нуждаят от стабилност и благоденствие, а не от още насилие или конфронтация. Осъждането на използването на принуда и насилие е дълг на всички участващи страни. Всички следва да се въздържат и да се ангажират да прилагат само и единствено мирни средства. Това също е неделима част от всяка демокрация.
<P>
Ще продължим да следим внимателно развитието на това дело. От съществено значение е да възтържествуват принципите на демокрацията и на правовата държава, включващи правата на обвиняемите.
<P>
Комисията продължава да следи отблизо и делото за закриване на Партията на демократичното общество (DTP), понастоящем висящо в Конституционния съд. В този контекст, сегашните правила, управляващи закриването на политически партии в Турция, не са съобразени с Европейската конвенция за защита на правата на човека и с европейските практики, както беше посочено неотдавна в становище на Венецианската комисия. Отправихме искане към Турция да вземе изцяло предвид едно такова становище и да го отрази в турската конституционна и законодателна рамка под формата на изменения за тази цел.
<P>
В заключение, продължаваме да насърчаваме турските органи да се заемат с решаването на проблемите в югоизточната част на страната и нейното население, за увеличаване на възможностите за всички турски граждани в икономическата, социалната и културната сфера, независимо от етническия им произход и религиозната им или езикова принадлежност.
<P>
Съгласно политическите критерии от Копенхаген от Турция се очаква да гарантира културното разнообразие и да спомага за спазването на културните права на всички свои граждани така, както са формулирани в нашето Партньорство за присъединяване. В този контекст, създаването на нов канал на Корпорацията на турското радио и телевизия (TRT), излъчващ на кюрдски език, е стъпка напред. То показва промяна в начина на мислене и аз искам да насърча турските органи да предприемат по-нататъшни стъпки в тази посока.
<P>
Ще продължаваме да следим положението на югоизток и ще докладваме в предстоящия ни доклад за напредъка. Това е съществена част от процеса на демократизация на Турция.
<SPEAKER ID="389" NAME="Frieda Brepoels">
от името на групата PPE-DE. - (NL) Г-жо председател, г-н член на Комисията, след местните избори на 29 март, на които кюрдската Партия на демократичното общество (DTP) постигна сензационна победа - като почти удвои броя на кметовете си: от 52 на 98 - стана ясно, че кюрдският въпрос не може повече да се свежда до социално-икономически проблем, както правеха досега г-н Ердоган и неговата Партия на справедливостта и развитието (ПСР). Съществува очевидна необходимост от политическо решение и Партията на демократичното общество(DTP) следва също да бъде приета като пълноправен партньор по време на обсъжданията.
<P>
При това положение човек би помислил, че репресивният подход е старомоден, но въпреки това турските органи още веднъж предприеха широка вълна от арести. Над 400 служители от ръководния състав на Партията на демократичното общество (DTP) бяха арестувани заради искането си да се намери решение на кюрдския въпрос. Ето защо въпросът ми към Комисията е следният: Това е вече петата или шестата партия, създадена от кюрдите - понастоящем тя носи името Партия на демократичното общество (DTP). Тя има 21 членове на парламента и 98 кметове и въпреки това кюрдите продължават да са обект на ограничения.
<P>
Г-н член на Комисията, не е ли настъпил моментът Европейският съюз да постави началото на посредничество между турското правителство и Партията на демократичното общество (DTP)? Ако не го стори, пълната безизходица от това положение ще продължи. С други думи, вниманието трябва да се насочи към причините за редица предполагаеми терористични действия. Считам, че изборната победа преди няколко седмици също доказва, че кюрдското чувство за националност е живо и в добро състояние и че следва бързо да се осъществят и структурни реформи за подпомагане на постигането на по-голяма автономия на кюрдите.
<P>
Бих искала, също така, да привлека внимание към друг неотложен проблем, който е в периферията на настоящото разискване, а именно, че над 1 500 малолетни и непълнолетни лица са хвърлени в затвора и са изправени пред същия съд, както пълнолетните, в пълно противоречие с Международната конвенция за правата на детето. Какво възнамерява да прави Комисията в това отношение?
<SPEAKER ID="390" NAME="Vural Öger" LANGUAGE="DE">
Г-жо председател, госпожи и господа, г-н Рен, по време на шестия законодателен период Турция беше наш приоритет в дневния ред на Европейския съюз. Преди започването на преговорите за присъединяване, Турция беше направила огромни стъпки в посока на реформата и Европейският съюз ги оцени по достойнство.
<P>
Днес настроението е донякъде променено. Увеличава се загрижеността ни във връзка с напредъка в процеса на демократизация на Турция. Свободата на пресата, защитата на малцинствата, а също така и реформата в съдебната система следва да се наблюдават непрестанно. Що се отнася до делото "Ергенокен", което се гледа в Турция, бих искал да кажа, че то не бива да се политизира. Факт е, че се извършват арести и обиски. Трябва да се избягват прибързаните коментари. Важна роля в това отношение играе внимателното отразяване
<P>
Значителен напредък беше постигнат по кюрдския въпрос. Решаването на кюрдския проблем е от решаващо значение за процеса на демократизация и за закрилата на малцинствата. Аз обаче съм разтревожен и от сегашната позиция на някои правителствени ръководители в Европейския съюз. Двусмислените сигнали от Европейския съюз също означават, че от време на време демократичният процес в Турция е пътуване по неравен път. В това отношение бих искал да напомня, че поемането на ясен ангажимент от страна на Европейския съюз за пълноправно членство на Турция би дало силен тласък на процеса на реформи. В противен случай винаги ще има нови източници на фундаментализъм и национализъм и кюрдският проблем ще се влошава.
<P>
В края на краищата, общата цел е да се превърне Турция в по-съвременна, стабилна и благоденстваща демокрация, основана на светска държава и плуралистично общество. Това е не само в интерес на Турция, то е и важен стратегически интерес на Европейския съюз.
<SPEAKER ID="391" NAME="Alexander Graf Lambsdorff" LANGUAGE="DE">
Г-жо председател, г-н член на Комисията, госпожи и господа, това е последното пленарно заседание за този законодателен период. Моят колега г-н Öger току-що каза, че Турция е приоритет. През последните години като докладчик на моята група имах възможността да се занимавам с този въпрос и трябва да кажа, че много се радвам, че по време на това последно заседание още веднъж стигаме да същността на нещата, а именно, въпроса за демокрацията в Турция.
<P>
Става въпрос за първия критерий от Копенхаген. Има различни мнения за това как се развива Турция. Считам обаче, че в едно отношение има консенсус - изглежда, че темпът на реформата в Турция се забави; впечатлението в края на този законодателен период е, че сега на Турция й предстои по-дълъг път до постигане на готовност за присъединяване, отколкото в началото както на мандата на Комисията, така и на законодателната власт на Парламента.
<P>
За групата на Алианса на либералите и демократите за Европа проблемите на свободата на пресата и на мнението са особено важни в този контекст. Известно е, че в Турция не може да се гледа "YouTube". Правата на журналистите, издателите, публицистите, на водещите рубрики и на авторите са ограничени от определени правни разпоредби. Благодарни сме на Комисията, че в своя доклад за напредъка е посочила, че това е проблем. Мнението на мнозина наблюдатели е, че тези проблеми са се увеличили. Ето защо бих бил благодарен, ако Комисията направи някакво изявление в това отношение - дали счита, че проблемите са се влошили, или дали нещата са се подобрили. Това би било наистина изненадващо.
<P>
В допълнение, съществуват важни теми като защитата на религиозните малцинства и гарантирането на правата на жените. Главният проблем в момента обаче е въпросът за свободата на пресата, отнемането на прес акредитацията на критично настроените журналисти от министър-председателя, предимно неоправданите арести на критично настроени журналисти и издатели в процеса на разследването на очевидно престъпната мрежа "Ергенекон", поглъщането на медийната група "АТВ - Сабах" от "Счарлач-холдинг", която е собственост на или се контролира от зетя на министър-председателя, публичните призиви на министър-председателя да се бойкотират средствата за масово осведомяване и съдебното решение срещу медийната група "Доган" и наложената й глоба в размер на 380 млн. евро с цел да бъде принудена да прекрати дейността си поради факта, че е съобщила за скандала с даренията, събирани от дружеството "Морски фар” и преференциалното му отношение към Партията на справедливостта и развитието (ПСР). Това не е само въпрос на свобода на пресата, а и явление, което отблъсква инвеститорите, които се съмняват в сигурността на правото в Турция.
<P>
Турция е важен съсед, важен, уважаван партньор в НАТО. Ние искаме да продължим да подкрепяме Турция - това е становището на моята група. Считаме обаче, че тук има много неща, които следва да се направят, че турското правителство следва да демонстрира воля повече да не погазва основни европейски права, както постъпва в момента. Ще сме благодарни, ако това може да се документира убедително по време на следващия законодателен период.
<P>
Нещо повече, считам, че следва да проведем това разискване не в Страсбург, а в Брюксел.
<SPEAKER ID="392" NAME="Joost Lagendijk">
от името на групата Verts/ALE. - (NL) Г-жо председател, госпожи и господа, когато става въпрос за демократизацията в Турция, картината, по мое мнение, е смесена, като по някои точки има напредък, а по други - застой и влошаване.
<P>
Напредък е, че нямаше размирици на 1 май на площад Таксим в Истанбул като годишнината от трагедията от 1977 г. беше отбелязана само от синдикални лидери. Напредък е, че Турция и Армения постигнаха съгласие да подобрят взаимоотношенията си. Моят призив към турското правителство е да продължи по този път и да не позволява да бъде спирано или отклонявано от националистите в Анкара или Баку. Напредък е, че са арестувани лица, заподозрени в заговор за преврат или участие в политически убийства - аферата "Ергенекон”.
<P>
Предупреждението ми към турските органи е да продължават да действат в рамките на закона, тъй като всяко нарушение ще се използва за отвличане на вниманието от същината и от него ще се възползват онези, които не желаят да станат свидетели на решаването на този въпрос, които не желаят да стигнат до същината на нещата.
<P>
Има обаче и отрицателни събития. Лошо е, че министър-председателят призовава населението да престане да купува определени вестници. Много лошо е, че са арестувани много от ръководителите на партии, избрани с демократични избори. Масовите арести на видни членове на кюрдската Партия на демократичното общество (DTP) са точно толкова неприемливи, колкото и официалната забрана на партията, тъй като резултатът е един и същ. Възможностите за намиране на политическо решение на кюрдския въпрос значително намаляха. Това е много добра новина за екстремистите от двете стани, но много лоша новина за болшинството от турците и кюрдите, които толкова отдавна копнеят за мирно решаване на този проблем.
<P>
Според мен състоянието на напредък, от една страна, и на застой, от друга страна, ще бъде прекратено само ако правителството недвусмислено избере по-дълбоките реформи, ако опозицията ги подкрепи както на думи, така и на дела, а също така, госпожи и господа, ако Европейският съюз удържи на обещанието си на Турция да се даде възможност да стане пълноправен член на Европейския съюз, ако изпълни нашите демократични стандарти.
<P>
Така стигам до последния си коментар, г-жо председател. Въпреки че съм много доволен от общопартийната загриженост за демократизацията на Турция, ни най-малко не съчувствам на членовете на Европейския парламент, които критикуват Турция, но не са готови да й позволят да стане пълноправен член, ако проблемите се решат. Дори след изтичането на мандата ми ще продължа да привеждам доводи в полза на реформите, които са необходими, за да може Турция да стане пълноправен член на Европейския съюз.
<SPEAKER ID="394" NAME="Feleknas Uca" LANGUAGE="DE">
г-н председател, г-н член на Комисията, госпожи и господа, едно 14-годишно момче в Хакари беше бито, докато изпадне в кома от полицай от специален отряд. Друг 14-годишен юноша, бягащ от газова атака на полицията, се удави, като падна в река. На 4 април двама души загинаха по време на демонстрация в близост до Урфа вследствие на полицейска операция. Понастоящем в затворите в Диарбекир има над 185 миньори. Стотици демократично избрани политици и активисти на Партията на демократичното общество (DTP), включително трима ръководители на партията, бяха хвърлени в затвора. Заведени са над 207 производства срещу депутати от Партията на демократичното общество (DTP).
<P>
Такъв е моят прочит на сегашния демократичен процес в Турция. Списъкът продължава. Тези репресии започнаха малко след 29 март, когато Партията на демократичното общество (DTP) постигна големи успехи в изборите за местно правителство в югоизточната част на страната и броят на назначените от нея кметове почти се удвои, докато, за разлика от нея, управляващата Партия на справедливостта и развитието (ПСР), претърпя горчиви загуби в силно желания от нея кюрдски район. Според мен има връзка между изборния успех на Партията на демократичното общество (DTP ) и вълната от репресии срещу нея.
<P>
Тогава започнаха да се чуват изказвания от правителствените среди, че простирането на изборния успех на Партията на демократичното общество (DTP) чак до границата с Армения бе счетено за застрашаване на сигурността. Вместо да се направи опит да се разбере истинското значение на този ясен вот, а именно, недвусмислено послание от страна на кюрдите, че трябва да се намери решение в рамките на системата, прави се опит за потъпкване на този политически успех, ако е необходимо дори с полицейска бруталност.
<P>
За съжаление, не считам, че дори много хвалената Партия на справедливостта и развитието (ПСР) има волята или решимостта да разработи и прокара всеобхватна стратегия за решаването на този конфликт, който продължава от десетилетия. Както всички вие знаете, след последния доклад за напредъка няма значително подобрение в областта на свободата на пресата и на изразяването, признаването на кюрдската действителност, правата на религиозните малцинства или цивилизоването на военните. Управляващата Партия на справедливостта и развитието (ПСР) следва най-сетне да осъществи истинска конституционна реформа и да създаде нова динамика, чрез която може да се постигне конституционно и демократично обновление на страната и тя да приеме своята плуралистична, мултиетническа и мултикултурна социална действителност. В противен случай не може да има реална демократизация в Турция. Това трябва да е ясно на всички ни тук.
<SPEAKER ID="395" NAME="Bastiaan Belder">
от името на групата IND/DEM. - (NL) Г-н председател, Европейският съюз е допуснал две кардинални грешки във взаимоотношенията си с Турция. През 1999 г. той принуди Турция да стане страна кандидатка и продължи по този грешен път, като постави началото на преговори за присъединяване с Анкара през 2005 г. Съветът и Комисията считат, че по този начин могат да пренебрегнат историческото наследство на Република Турция.
<P>
Днес това историческо наследство - или по-скоро бреме - се проявява в истинска културна битка между светския лагер на кемалистите и консервативния/религиозния фронт около управляващата Партия на справедливостта и развитието (ПСР) относно посоката, в която следва да поеме Република Турция. Вредна последица от нея е сензационният съдебен процес "Ергенекон" срещу множество изтъкнати кемалисти. Когато става въпрос за националистични нагласи към религиозните и етнически малцинства в страната, изборът между кемалистите и министър-председателя Ердоган е вече пределно малък. Постоянното лишаване на тези малцинства от политически и граждански права - което е част от историята на Република Турция - е, разбира се, в противоречие с политическите условия на Европейския съюз за присъединяване.
<P>
Бих насочил Съвета и Комисията към един известен нидерландец, който е казал, че е по-добре да спреш на средата на пътя, отколкото упорито да вървиш в грешната посока. Европейските институции и турските органи следва най-после да се поучат от тази мъдрост. Това е единственият начин да се подготви почвата за по-добри, по-реалистични отношения в интерес и на двете страни.
<SPEAKER ID="396" NAME="Roberto Fiore" AFFILIATION="NI">
- (IT) Г-н председател, госпожи и господа, от онова, което чувам, става ясно, че Турция е страна с много големи проблеми, когато става дума за демокрация.
<P>
Видяхме и чухме за 15 000 малолетни и непълнолетни лица в затворите, чували сме за стотици арести по съмнителни обвинения, наясно сме, че все още продължава кюрдският проблем и най-вече арменският проблем - вековният проблем, който безусловно съществува до ден днешен. През последните две години наблюдавахме убийства на свещеници и мисионери, имаме безкрайни проблеми. Ако сравним положението с това в друга страна - да речем Беларус, която все още се счита за страна парий в Европа, страна, която на практика очевидно съставлява част от оста на злото, трудно е да се разбере как можем да продължаваме да говорим за присъединяване на Турция към Европа.
<P>
По всичко изглежда, че има силни лобита, които популяризират идеята и желаят на всяка цена присъединяването на Турция и превръщането й в част от Европа. Освен всичко останало не можем да пренебрегнем факта, че има проблем - Кипър, който на практика е уникален по своята същност - с други думи една страна, която е кандидатка за присъединяване към Европейския съюз, която е окупирала територия на друга страна и продължава да я държи в окупация, като разширява владението си над този остров и упражнява абсолютна нелиберална власт над хората от острова.
<P>
Считам, че европейците се обръщат към своята съвест и все повече осъзнават неизбежността на едно решение против приемането на Турция в Европа. Ще ви припомня някои факти: Турция има 90 милиона население, значителен демографски растеж и, най-вече, не бива да забравяме факта, че жителите на страните от Централна Азия, в които се говори турски език, искат да получат турско жителство и турската държава изглежда склонна да им го предостави. Това означава, че влизането на Турция би означавало не просто присъединяването на Турция към Европа, но и на други народи, на други страни в Европа. Да не забравяме също и че в исторически план Турция винаги е била против Европа и че сега действа като важен страж на две сили, които определено не са европейски - с други думи Съединените щати и Израел.
<P>
Накрая, не бива да пренебрегваме фактора религия: навлизането на милиони турци в Европа би означавало разкриването на хиляди и хиляди джамии, а следователно и несъмнено намаление на християнската идентичност и на гражданската идентичност в Европа. Не бива да забравяме и че често джамиите са охотни съучастници в допускането на идеи, които са в голяма степен насочени против свободната воля, жените и европейската общественост.
<SPEAKER ID="397" NAME="Richard Seeber" AFFILIATION="PPE-DE">
(DE) Г-н председател, г-н член на Комисията, и аз, подобно на члена на Комисията, бих искал да изразя съболезнованията си на семействата на жертвите на това жестоко нападение. Бих искал също така да заявя предварително, че подкрепям всички усилия и опити на Турция в посока на демократизацията. С тях определено се цели Турция да се доближи до Европейския съюз - не "да влезе", а "да се доближи" до Европейския съюз.
<P>
Считам, също така, че трябва да продължим политиката на нулева търпимост в областта на правата на човека и демократизацията и че трябва да очакваме изключително високи стандарти. Примерите, които нашите колеги приведоха, са достатъчно красноречиви и виждаме, че на Турция все още й предстои да измине много дълъг път, за да достигне стандартите на Европейския съюз. Те също така доказват, че до този момент Турция не се е погрижила да се предприемат мерки и да се осъществят тези основни конституционни реформи.
<P>
Системата в Турция все още се характеризира с факта, че няма ясно разделение на правомощията между различните държавни органи и тук се коренят много от проблемите, които откриваме в политическия живот на Турция днес. За съжаление, трябва също така да се каже, че списъкът с неразрешените проблеми става по-дълъг, а не по-къс.
<P>
Ще посоча за пример парламентарните права - съществува особено голям дефицит в областта на парламентарния бюджетен контрол в областта на разходите за военни цели. Мнението на парламента в това отношение почти не се зачита, нещо повече, съществуват специални фондове, върху които парламентът няма абсолютно никакъв контрол.
<P>
В допълнение, имунитетът на отделните депутати е регламентиран по изключително неясен начин. В това отношение има огромна необходимост от реформа в Турция. За съжаление, Турция не е подписала и различни европейски и международни споразумения - например Конвенцията против изтезанията. Считам, че действително зависи от Турция да даде добър пример в това отношение и да удовлетвори европейските и международните стандарти.
<P>
Бих могъл да разгледам и още въпроси, но ще спра дотук и ще призова Комисията да следи строго напредъка в тези области.
<SPEAKER ID="398" NAME="Метин Казак" AFFILIATION="ALDE">
Споделям загрижеността за демократичния процес в Турция във връзка с последните арести, които бяха извършени след местните избори. Независимо от това, не смятам, че трябва да се подкрепят политици, които имат тесни връзки с организации, използващи насилствени методи за постигане на целите си. Насилието никога не е било допустимо и оправдано средство за отстояване на права и свободи.
<P>
Вярвам, че кюрдите трябва да имат повече културни и образователни права и високо оценявам продължаващите реформи, включително откриването на 24-часов телевизионен канал на кюрдски език. Но права и свободи, уважаеми колеги, не се извоюват чрез насилие, а с политически, мирни средства, чрез диалог и взаимно уважение.
<P>
Затова и нашата искрена подкрепа за реформите в Турция ще насърчи утвърждаването на фундаменталните ценности на Съюза, от които една от най-важните е зачитането на етнорелигиозните различия и на другостта. Убеден съм, че ясна перспектива за присъединяване към Европейския съюз ще ускори зачитането на човешките права и реформите в Турция.
<SPEAKER ID="399" NAME="Vittorio Agnoletto" AFFILIATION="GUE/NGL">
(IT) Г-н председател, госпожи и господа, г-н председател, най-напред бих искал да поздравя председателя на Партията на демократичното общество (DTP), г-н Ахмет Тюрк, който присъства тук като наш ВИП гост, за да проследи разискването. Скъпи Ахмет, знаете, че сме с вас, че поддържаме демократичната борба, която партията Ви води в Турция, за признаване на основните права на кюрдския народ.
<P>
Съзнаваме, че Партията на демократичното общество (DTP) е много важно средство за насърчаване на демокрацията в Турция и поради тази причина решително осъждаме полицейските действия срещу вас по заповед на министър-председателя Ердоган - хвърлянето в затвора на всичките трима заместник-председатели на Партията на демократичното общество (DTP) заедно с над 300 активисти и симпатизанти. Победата на Партията на демократичното общество (DTP) на последните местни избори показва, че тя е партия, която се радва на силна народно-демократична подкрепа. Европейският парламент взе решение да поиска от министър-председателя Ердоган да постави на обсъждане провеждането на преки разговори с Партията на демократичното общество (DTP), но вместо това той откликна със засилено потисничество, полицейско присъствие и авторитарност и с нови случаи на хвърлени в затвора лица.
<P>
Всички знаят, че моята парламентарна група и Европейската левица досега поддържаха молбата на Турция за членство в Европейския съюз, като същевременно подкрепяха процеса на реформи в страната. Считам обаче, че през последните две години и по-конкретно през последните няколко месеца г-н Ердоган ни показа другата си страна - тази на ръководителя, който си сътрудничи тясно с най-лошата част от турската армия, която просто желае да избие кюрдите.
<P>
На практика процесът на реформи е в състояние на дълбока криза, затворите се пълнят с кюрди, самият г-н Ердоган лишава Турция от всякаква перспектива за членство. Единствено той е отговорен за онова, което се случва с отношенията между Европа и Турция, и за растящото недоумение в европейското обществено мнение по отношение на Турция.
<P>
Бих искал да изпратя много силно политическо послание на г-н Ердоган: или потърсете основано на споразумение политическо решение на кюрдския въпрос, което, нека да сме съвсем наясно в това отношение, е процес, който ще включва преки преговори с Партията на демократичното общество (DTP), или ще поискаме от Вас да замразите преговорите за членство в Европейския съюз. Пътят към членството на Турция в Съюза следва да мине през Диарбекир и Партията на демократичното общество (DTP) - в противен случай именно ние, с други думи хората, които най-много подкрепяха вашия процес на присъединяване, ще поискаме временно прекъсване за размисъл, което лесно би могло да се превърне и в постоянно.
<SPEAKER ID="400" NAME="Patrick Louis" AFFILIATION="IND/DEM">
(FR) Г-н председател, госпожи и господа, изглежда, че днес Турция функционира като демокрация, а Европейският съюз не е този, който следва да я поучава до безкрай как да се държи добре, след като самият той охотно и без скрупули заобикаля суверенната воля на съставляващите го народи, когато гласуват на референдуми.
<P>
По същество Турция е все още далеч от съблюдаването на ценностите на европейските нации, както сочи положението на неизброимите етнически и религиозни малцинства, които съставляват страната. Положението на милиони кюрди се подобрява бавно. Упражнява се постоянен дипломатически или военен натиск във връзка с взаимоотношенията им с американците и дори с гръцките им съседи. Кипър все още е под турска военна окупация в нарушение на международното право. Това продължава от 35 години. Трудно може да се каже, че религиозните малцинства са по-добре. Правата на общностите, които не са включени в договорите, редовно се погазват, докато Европейската комисия си затваря очите и продължава, така, както и Парламента, да поддържа присъединяването на тази страна към Европейския съюз.
<P>
Така че, нека бъдем последователни. Въпреки че сътрудничеството с Турция е от съществено значение, всякакви планове за присъединяването на Турция следва да се изготвят в съгласие с европейските демокрации, а именно - чрез референдуми.
<SPEAKER ID="401" NAME="Marios Matsakis" AFFILIATION="ALDE">
(EN) Г-н председател, обосновахме много от усилията си и основахме много от политиките си на надеждата, че като се държим внимателно и тактично с Турция, тази страна ще смени кемалисткия си фашизъм със сходно на демократично поведение, което е почти приемливо. Направихме голяма грешка и бързо се разочаровахме и обезсърчихме. Процесът на демократичната реформа в Турция се осъществява със скоростта на тринога костенурка.
<P>
Г-н член на Комисията, ние и голямото мнозинство от европейските граждани, които представляваме, изгубихме търпение. Вече ни омръзна. Управляващият режим в Турция доказа, че е напълно неспособен и няма никакво желание да превърне страната си в цивилизована държава от 21-ви век. Г-н член на Комисията, методът на моркова се провали с гръм и трясък и трябва да го признаете. Време е да се използва тоягата.
<SPEAKER ID="402" NAME="Andrew Duff" AFFILIATION="ALDE">
(EN) Г-н председател, боя се, че Парламентът отново доказва, че е доста непостоянен по въпроса за Турция. Ще съм благодарен, ако членът на Комисията може да ни представи откровената си оценка на аферата "Ергенекон". Съгласен ли е, че тя е приветстващ знак за изясняване на положението и сигнал, че със съдебния процес най-сетне се предприема атака срещу дълбоката корупция в някои части на турската държава?
<SPEAKER ID="403" NAME="Alexander Graf Lambsdorff" AFFILIATION="ALDE">
(DE) Г-н председател, бих искал да взема отношение по казаното от г-н Lagendijk. Разбира се, ние също съзираме положителната дипломатическа роля, която Турция може изпълни по отношение на Армения и на Близкия изток. Дипломацията и демокрацията обаче са две различни неща. Ние сме особено обезпокоени от действията на министър-председателя Ердоган срещу издателската група на Ахмед Доган. Дори списание "Шпигел", което няма нищо общо нито с Доган, нито със Springer, пише за личната вендета на Ердоган срещу Доган.
<P>
Вече споменах доклада на Комисията за напредъка. Бих искал още веднъж да задам на Комисията конкретен въпрос. Дали Комисията е обезпокоена в по-голяма или в по-малка степен относно свободата на мнението и на пресата в Турция в сравнение с момента на издаване на доклада за напредъка? Ако не е, то защо вече не е обезпокоена? Ако отговорът е положителен, какви конкретни мерки възнамерява да предприеме Комисията? Колко важна е темата за свободата на пресата и на мнението от гледна точка на продължаващите преговори за присъединяване? Както казах, в края на краищата тук става въпрос за първия критерий от Копенхаген - за политическия критерий.
<SPEAKER ID="404" NAME="Оли Рен">
член на Комисията. - (EN) Г-н председател, искам да благодаря на уважаемите членове на Парламента преди всичко за много сериозното и съдържателно разискване относно демократичния процес в Турция и искам също така тази вечер да благодаря на Европейския парламент за приноса му към политиката на Европейския съюз по отношение на Турция. Изразена беше критична, но конструктивна подкрепа за ангажираността ни с Турция в един изключително важен период. Считам, че подходът на Парламента - както и, надявам се, подходът на Комисията - по отношение на Турция и процеса на присъединяването й към Европейския съюз може да се опише като справедлив и твърд.
<P>
Действително, по мое мнение, трябва да сме едновременно и справедливи и твърди - единствено тогава можем да постигнем резултати. Имам предвид, че трябва да сме справедливи в смисъл на отстояване на европейската перспектива като главен двигател на реформите в страната, като спазим обещанието си относно възможността Турция да покаже, че ще бъде в състояние да изпълни критериите за присъединяване към Европейския съюз. Същевременно трябва да сме твърди в прилагането на строги условия, по-конкретно по отношение на основните свободи и демократичните принципи. Тези два ключови елемента - справедливостта и твърдостта - дават резултат единствено в комбинация и не могат да се отделят един от друг. Считам, че това е очевидно най-добрият начин да се подкрепи демократичната трансформация в Турция, каквато е нашата цел, защото така Турция ще бъде по-добър партньор и приемлива бъдеща държава-членка на Европейския съюз, в съответствие с преговорната рамка, приета в ранните часове на 4 октомври 2005 г.
<P>
Сегашното положение е до голяма степен смесица, която беше описана от Joost Lagendijk, председателя на делегацията на Европейския парламент в Съвместната парламентарна комисия на Европейския съюз и Турция. Понякога ни се струва, че правим две стъпки напред и една стъпка назад, но по-добре така, отколкото обратното.
<P>
Тъй като г-нDuff повдигна въпроса, считам, че разследването на "Ергенекон" е нагледен пример в това отношение. Като се има предвид разследването до този момент, изглежда, че е от съществено значение тази мрежа, която е поддръжник на потенциални политически или други атаки срещу демокрацията в Турция, да бъде разобличена и да продължава да бъде разобличавана в духа на принципите на правовата държава и на демократичното светско управление.
<P>
От друга страна, по време на последните етапи от разследването на "Ергенекон"човек може да се запита дали наистина са приложени всички принципи на правовата държава или зад тези арести има някакви други политически цели. Въпросът все още не е получил еднозначна оценка. Следим го много внимателно и определено ще предоставим информация по него в предстоящия ни доклад за напредъка през есента на тази година.
<P>
Според мен особено важни са три принципа. На първо място, демократичните принципи: провеждане на конституционна реформа, при която от съществено значение е усъвършенстването на правилата, регламентиращи политическите партии, предвид на опита от миналата година, тази година и предишните години, когато станахме свидетели на капаните на конституционната рамка на Турция в това отношение, както беше посочено от Венецианската комисия на Съвета на Европа.
<P>
Второ, свободата на изразяване, която беше спомената от Graf Lambsdorff, е основен принцип на демокрацията. Тя беше обсъдена съвсем скоро на среща на Съвместната парламентарна комисия на Парламента с турското Велико народно събрание. Загрижен съм за свободата на средствата за масово осведомяване и за нейното развитие в Турция, и ние определено ще я разгледаме отново в специален раздел в нашия доклад за напредъка идната есен.
<P>
Да, има положителен напредък по отношение на последиците от отстраняването на слабостите в скандалния член 301 преди около една или две години. От друга страна, относителният напредък по отношение на член 301 не е оправдание за нападки срещу свободата на средствата за масово осведомяване в други области, както беше споменато в няколко изказвания тази вечер.
<P>
Накрая, принципите на правовата държава, на които се основава функционирането на цялото общество и на икономиката и които са основна ценност на Европейския съюз: тя се проявява в борбата срещу тероризма, която подкрепяме, при условие, че се води в съответствие с принципите на правовата държава и на справедливостта съгласно най-добрите европейски традиции.
<P>
И така, по същество темпът на преговорите с Турция ще зависи от напредъка и интензивността на реформите, укрепващи основните свободи и принципите на правовата държава сред всички слоеве на населението и във всички кътчета на страната. Това е основата на процеса на водене на преговори. Напредъкът в техническите преговори ще зависи от това дали има сериозно придвижване напред, интензивност и практическо осъществяване на тези реформи, укрепващи основните свободи, правата на човека и демократичното светско управление. Те са залегнали в Договора за създаване на Европейския съюз и в общите ни европейски ценности. Това е най-важното мерило за напредъка на Турция по пътя към Европейския съюз.
<SPEAKER ID="405" NAME="Председател">
Разискването приключи.
