<CHAPTER ID="017">
Прилагане на Директивата за услугите (разискване)
<SPEAKER ID="149" NAME="Председател">
Следващата точка е разискването относно:
<P>
въпроса, изискващ устен отговор, към Съвета относно прилагането на Директива 2006/123/ЕО, внесен от Malcolm Harbour, Andreas Schwab, Evelyne Gebhardt, Cristian Silviu Buşoi, Heide Rühle, Adam Bielan, Kyriacos Triantaphyllides и Matteo Salvini от името на комисията по вътрешния пазар и защита на потребителите - B7-0216/2009);
<P>
въпроса, изискващ устен отговор, към Комисията относно прилагането на Директива 2006/123/EО, внесен от Malcolm Harbour, Andreas Schwab, Evelyne Gebhardt, Cristian Silviu Buşoi, Heide Rühle, Adam Bielan, Kyriacos Triantaphyllides и Matteo Salvini от името на комисията по вътрешния пазар и защита на потребителите - B7-0219/2009).
<SPEAKER ID="150" NAME="Malcolm Harbour">
автор. - (EN) Г-жо председател, за мен е привилегия, че мога да направя първото си изказване в пленарна зала след избирането ми за председател на комисията по вътрешния пазар и защита на потребителите и да представя този въпрос от името на всички политически групи в комисията, както и на координаторите. Изразявам задоволството си, че много нови членове на комисията са тук тази вечер, за да ме подкрепят и да допринесат за разискването.
<P>
Не мисля, че Парламентът се нуждае от каквото и да било напомняне относно значимостта на Директивата за услугите. С разгръщането на мощта на единния пазар в сектор, който вероятно обхваща 70% от европейската икономика, ще се разкрият работни места и ще се постигне динамичен ефект, а това е крайно необходимо в момента, в условията на стагнацията, пред която сме изправени.
<P>
Директивата има много широк обхват. Тя има множество нови отличителни характеристики. В много отношения е сложна. Необходимо беше да й се обърне голямо внимание. Пълното й и последователно транспониране е от първостепенно значение за ефективното й функциониране. Дълбоката същност на директивата е, че държавите-членки ще премахнат пречките пред бизнеса и по-специално мерките в националните си законодателства, които са дискриминационни спрямо дружествата от сектора на услугите, които искат да извършват стопанска дейност. Повярвайте ми, има буквално стотици проекти на законодателни актове и закони в различни страни, които трябваше да бъдат изменени в резултат на това предложение. Ако всички колеги не предприемат стъпки заедно, за да се осъществи това и ако всички държави заедно не предприемат мерки за постигането му, тази дискриминация ще продължи. Това следва да се извърши последователно. В противен случай пречките ще продължат да съществуват.
<P>
Затова най-напред искам по-конкретно да похваля Комисията за водещата роля, която изигра в управлението и координацията на целия процес на завършване и транспониране на този законодателен акт в държавите-членки. Бих искал също така да благодаря на Съвета, дори на няколко последователни Съвета - тъй като предложението беше съгласувано още през 2006 г. - които ръководеха процеса и призоваваха за последователното транспониране на директивата, на което практически станахме свидетели по време на срещите на върха.
<P>
Искам да кажа по-специално на Сесилия Малмстрьом, министъра тук тази вечер, колко впечатлена остана комисията от извършената от Швеция работа, когато посетихме страната по време на мисията през септември. Считам, че хората в Швеция несъмнено дават пример на много други хора, по-специално по отношение на изключително добросъвестния начин, по който се гарантира разбирането, от страна на публичните органи на всички равнища в Швеция, на задълженията им съгласно европейското право, за да могат да издават разрешения на дружества от сектора на услугите, идващи от други територии в рамките на Европейския съюз.
<P>
Нашият въпрос тази вечер е насочен по-конкретно към елементите, за които считаме, че е най-важно да се въведат възможно най-скоро. От държавите-членки се изисква да направят преглед на своето законодателство и да потърсят тези, както аз ги наричам, дискриминационни елементи. Но транспонирането на 28 декември е само началото на процеса на отстраняване на пречките, защото сега всяка държава ще състави списък с предложения, които са дискриминационни спрямо други държави и които те считат, че могат да обосноват с оглед на благото на обществото. Този процес на взаимна оценка - който е изцяло нов - изисква от органите на други държави-членки взаимно да се проучат и взаимно, да разгледат дискриминационните си предложения. Това ще бъде съществена част, която започва сега, и ние проследяваме развитието й с голям интерес. Тази вечер искаме да чуем как Комисията предлага да подходим към процеса. Искаме да узнаем от Съвета до каква степен го подкрепя. Искаме също така да получим уверение, че процесът няма да се състои при закрити врата, защото потребителите, стопанските организации и други заинтересовани групи ще искат да знаят как се осъществява той. Искаме да видим този списък. Искаме да видим списъка с разпоредбите и вътрешните законодателни актове, които държавите-членки желаят да запазят.
<P>
На второ място, идва информацията и достъпа до процедури чрез електронни технологии. Създаването на единични звена за контакт с бизнеса е новаторско предложение, пак от гледна точка на която и да било европейска директива. От държавите-членки се изисква да съставят тази информация и да осигурят достъп до процедурите, които предприятията следва да изпълнят, за да получат разрешение да търгуват чрез тези системи. От първостепенно значение е да имаме пълни и завършени системи.
<P>
Така че именно това е нашият въпрос тази вечер. С нетърпение очакваме г-жа Фереро-Валднер да ни предостави - може би в област, която не й е толкова позната - някои всеобхватни отговори. Знаем, че ще предадете най-добрите ни пожелания на Чарли Макрийви от всички.
<P>
Считам обаче, че е важно да се разбере гледната точка на моята комисия. За нас това е и начало на процес, който ще продължи през следващите пет години на наблюдение и на поддържане на политически интерес и натиск над всички държави-членки да изпълнят тази директива. Трябва да кажа на Сесилия Малмстрьом, че бяхме, меко казано, разочаровани, когато се разбра от доклада, че на заседание на Съвета по конкурентоспособност през септември е обсъждана бележка от Комисията, съгласно която изглежда, че за съжаление в някои държави-членки политическият ангажимент за пълно и навременно прилагане не е довел до предприемане на подходящи действия. Това не е достатъчно. Искаме да извлечем полза и то веднага.
<SPEAKER ID="151" NAME="Сесилия Малмстрьом">
действащ председател на Съвета. - (SV) Г-жо председател, бих искала да благодаря на г-н Harbour и на комисията по вътрешния пазар и защита на потребителите за това, че повдигнаха този важен въпрос. Както съвсем точно каза г-н Harbour, свободното движение на услуги е един от крайъгълните камъни на вътрешния пазар. Благодарение на него се осществяват 60-70% от икономиката и заетостта в ЕС и тези цифри продължават да растат. То ще изиграе много важна роля в икономическия растеж на Европейския съюз, но както също така беше споменато, свободното движение на услуги не даде необходимите резултати. Все още трябва да се свърши много, за да се премахнат пречките за търговията и да се улесни търговията с услуги и затова е чудесно, че сега имаме Директива за услугите, която следва да бъде транспонирана до 28 декември.
<P>
В крайна сметка Комисията е отговорна за това държавите-членки да правят онова, което трябва, и съм сигурна, че Комисията ще вземе отношение по този въпрос, но въпреки това ще кажа няколко думи от името на председателството въз основа на въпроса, който ми беше зададен от комисията. Първото нещо, което бих искала да кажа, се отнася до прегледа на законодателството и до това, как той допринася за прилагането. Неговата цел е да се установят и премахнат пречките пред свободата на установяване и свободното движение на услуги. Изискванията, свързани с предоставянето на услуги, които държавите-членки запазват, трябва да съответстват на изискванията за недискриминация, необходимост и пропорционалност.
<P>
Това е огромна задача, но когато бъде изпълнена, секторът на услугите ще спечели от намаляването на административната тежест на дружествата, предоставящи услуги. Зключителният доклад до Комисията по този въпрос следва да бъде готов на 28 декември.
<P>
Националните звена за контакт трябва да съберат информация относно правата и изискванията в сектора на услугите по отношение на доставчиците и получателите на услуги. Те трябва да осигурят възможност на доставчиците на услуги да подават заявления за разрешения онлайн и да осъществяват комуникация с органа, издаващ разрешения. Разбира се, това е доста трудно за организиране от страна на държавите-членки. То се основава на идеята, че разполагаме с по-съвременна система с висока степен на електронно управление. Следващата седмица шведското председателство ще проведе среща на министрите в Малмьо именно по темата за електронното управление. На тази среща държавите-членки ще получат подкрепа от Комисията и ще бъдат проведени много семинари, за да можем да се поучим едни от други, така че да съсредоточим вниманието си върху по-лесното ползване.
<P>
Друг важен въпрос е този за езика, който се използва в интернет порталите, и за възможността това средство да може да се ползва и на език, различен от този на държавата-членка. Това не е изискване, включено в директивата, но да се надяваме, че повечето държави-членки ще предоставят информация на няколко езика в звената за контакт. Това ще осигури по-добра възможност на доставчиците на услуги да сравняват различни пазари и да се сдобиват с анализите, които са им необходими за разширяване на дейността им.
<P>
Комисията по вътрешния пазар и защита на потребителите задава въпроса дали държавите-членки ще могат да въведат директивата в националните си законодателства навреме и аз се надявам, че те ще успеят. На този въпрос ще трябва да отговори Комисията, но всъщност по време на Съвета по конкурентоспособност всички държави-членки заявиха, че ще са готови навреме. Разбира се, политическата подкрепа е много важна в това отношение.
<P>
Тогава кои са най-големите предизвикателства? Разбира се, директивата като цяло е изключително широкообхватна и изисква от държавите-членки да предприемат не само редица мерки по отношение на законодателството, но и различни стъпки за улесняване на сътрудничеството. Тези структури, които, надяваме се, ще бъдат въведени, ще направят управлението по-ефективно и по-съвременно. Въвеждането им обаче ще отнеме време. Прегледът на законодателството в тази огромна област и намирането на законодателни решения не може да се постигне за един ден. Органите ще трябва да бъдат обучени относно новите им задължения, а за това ще са нужни ресурси.
<P>
Така че отговорът на въпроса кои са най-големите предизвикателства е, разбира се, създаването на единични звена за контакт и гарантирането на правилното им функциониране. Накрая, Парламентът задава въпроса как са ангажирани заинтересованите страни. Това е важен въпрос, защото той е, разбира се, основна част от процеса за различните заинтересовани организации, които предстои да бъдат включени в постигането на разбиране на Директивата за услугите, в информирането на гражданите и дружествата за нейните предимства, но и в установяването на техните гледища и потребности.
<P>
Този диалог е ключов елемент. Много заинтересовани страни вече са били включени в референтни групи по време на преговорите и в много случаи тези мрежи са продължили да съществуват. В много страни са се състояли широки обществени консултации по предложенията, свързани с прилагането, за да се съберат различни видове информация и мнения.
<P>
Накрая, г-жо председател, бих искала да благодаря на Парламента за интереса, който проявява към процеса на прилагане на Директивата за услугите. С оглед на изключително важната роля, която Европейският парламент изигра за постигането на съгласие, добре е, че продължавате да проявявате интерес и че правите проверки и вземате мерки, така че в държавите-членки да се прави онова, което се изисква. Съгласни сме, че е особено важно директивата да бъде въведена бързо и правилно и че по-специално сега, по време на икономическата криза, Директивата за услугите ще бъде важно средство за излизане от кризата и ще ни позволи отново да съсредоточим вниманието си върху икономическия растеж и, надяваме се, да разкрием работни места.
<SPEAKER ID="152" NAME="Бенита Фереро-Валднер" LANGUAGE="EN">
Г-жо председател, бих искала да благодаря на Европейския парламент за отправянето на този навременен въпрос, изискващ устен отговор, относно прилагането на Директивата за услугите, по-специално, също така, от името на моя колега Чарли Макрийви.
<P>
Остават малко по-малко от два месеца до крайния срок за прилагането на директивата и настоящият момент е подходящ да обърнем поглед назад към свършеното досега и да направим равносметка как стоят нещата към днешна дата.
<P>
Директивата за услугите е една от най-важните инициативи, приети през последните години. Тя съдържа голям потенциал за премахване на пречките пред търговията на вътрешния пазар и за модернизиране на публичните ни администрации като правилното й прилагане става още по-належащо в настоящите икономически условия. Ние много добре знаем това, а Европейският парламент и по-специално неговата комисия по вътрешния пазар и защита на потребителите не само изиграха ключова роля в създаването на възможности за приемането й, но и Комисията също така оцени особено високо продължаващия ви интерес към наблюдението на работата, извършена от държавите-членки, за прилагането на директивата.
<P>
От наша страна, Комисията изпълни ангажимента си да се улесни процеса на прилагане. Това беше вече споменато. Приехме сериозно исканията на държавите-членки за техническа помощ и вложихме безпрецедентни усилия и ресурси, за да подкрепим работата им. Бяха осъществени над 80 двустранни срещи с всички държави-членки, а експертните групи проведоха над 30 заседания в Брюксел през последните три години.
<P>
Но Комисията не може да осъществи прилагането на национално равнище. Това е ролята на държавите-членки, а задачата за транспонирането на Директивата за услугите е все още предизвикателство за тях.
<P>
Предизвикателство е, защото включва изпълнението на няколко широкомащабни проекта, като например създаването на "единични звена за контакт" и прегледа и опростяването на законодателството, свързано с услугите. Предизвикателство е и защото включва интензивно съгласуване между всички административни нива, било то на национално, на регионално или на местно равнище.
<P>
И така, как стоят нещата днес? И ще се справят ли държавите-членки?
<P>
Изглежда, че едва малко повече от половината държави-членки са в състояние да осъществят прилагането на Директивата за услугите до крайния срок - края на 2009 г., или в началото на 2010 г. Възможно е някои държави-членки да закъснеят. Това не е напълно задоволително, по-специално за гражданите и предприятията, които желаят да се възползват от правата си на вътрешния пазар. Въпреки че положението не е необичайно в сравнение с други директиви относно вътрешния пазар, този акт донякъде е причина за безпокойство.
<P>
Следва обаче да се отчете и факта, че може би повече, отколкото при всяка друга директива, държавите-членки трябваше да се справят с огромно количество трудни правни и практически въпроси. И като се има предвид това, резултатът, който се надяваме да постигнем до началото на следващата година, всъщност може да се счита за доста добър.
<P>
Нека сега да отговоря по-подробно на въпроса ви.
<P>
И така, почти всички държави-членки са приключили процеса на "преглед" на националното си законодателство. Някои все още продължават работата си в това отношение. На този етап, разбира се, е малко трудно да се оцени и степента, в която прегледът е спомогнал за ефективното транспониране на директивата. Крайният срок за въвеждането й в националните законодателства все още не е изтекъл и държавите-членки все още не са представили законодателните си промени на Комисията.
<P>
Ясно е обаче, че осъществяването на амбициозен и щателен преглед е от решаващо значение за осигуряване на съобразено с вътрешния пазар национално законодателство във всяка една държава-членка. То е от първостепенно значение и за конкурентоспособността на нашия сектор на услугите като цяло.
<P>
Що се отнася до единичните звена за контакт, изглежда е ясно, че повечето държави-членки най-малкото ще са въвели основни, практически решения за единичните звена за контакт до края на 2009 г. Те отново няма да са напълно съвършени, но следва да осигурят стабилна основа. Държавите-членки следва да продължат да развиват и усъвършенстват единичните звена за контакт, които, в дългосрочен план, следва да се превърнат в завършени центрове за електронно управление.
<P>
Във връзка с това Комисията е съгласна, че е важно осигуряването на допълнителна информация и процедури чрез единичните звена за контакт, като онези, свързани с правата на работниците и данъчното облагане. Предприятията и потребителите трябва да са запознати с приложимите правила. Но, както знаете, това не е задължително съгласно директивата.
<P>
Очакваме, че когато единичните звена за контакт укрепнат и се развият, ще се предоставя и тази информация. Това дори вече се планира от някои държави-членки.
<P>
Що се отнася до прилагането на директивата в областта на социалните услуги - дотолкова, доколкото те попадат в приложното й поле - това изглежда е породило конкретни проблеми. Самата директива съдържа механизми за гарантиране отчитането на спецификите на тези услуги.
<P>
Накрая, считам, че е очевидно, че заинтересованите страни играят първостепенна роля в процеса на прилагане. Те внимателно следят действията на държавите-членки и участват в прилагането по различни начини, и ние ще гарантираме провеждане на консултации със заинтересованите страни догодина, по време на оценката на резултатите от прилагането.
<P>
Следователно трябва да намерим метод, чрез който да се гарантира, че тези консултации ще бъдат целенасочени и много конкретни.
<P>
Накрая, много държави-членки проведоха обществени допитвания по проектите на транспониращите директивата законодателни актове по време на законодателния процес. Някои заинтересовани организации дори провеждат редовни анкети сред своите членове относно състоянието на прилагането. Нека отбележим, че е важно да сме реалисти и да бъдем честни на този етап от процеса. Все още остава много да се свърши в областта на прилагането и държавите-членки, които изостават от графика, трябва да положат допълнителни усилия.
<P>
Продължавам да съм убедена, обаче, че чашата е повече от наполовина пълна. И най-разумно би било да продължим да я пълним и то бързо.
<SPEAKER ID="154" NAME="Andreas Schwab" LANGUAGE="DE">
Г-н председател, госпожи и господа, това, което току-що чухме от Комисията и от Съвета, е донякъде обезсърчително.
<P>
Европа е изправена пред международна конкуренция, пред глобална конкуренция, в рамките на която европейските доставчици на услуги също трябва да намерят своето място и да постигнат успех. Ако се вгледаме в историята на тази директива, чийто живот започна в Парламента при висока степен на участие от страна на членовете, по мое мнение, е доста обезсърчително да чуем, че чашата е наполовина пълна, или наполовина празна, както каза г-жа Фереро-Валднер. Г-жо действащ председател на Съвета, Парламентът не само е изиграл определена роля в миналото, но възнамерява да изпълнява ролята си и в бъдеще. Затова решихме, в рамките на комисията по вътрешния пазар и защита на потребителите, да отправим този въпрос към Вас сега, в подходящ момент преди крайния срок за транспонирането, за да проверим дали Вие, както държавите-членки на Европейския съюз, сте започнали да изпълнявате задълженията, които първоначално Ви бяха предложени, по транспонирането на директивата до края на тази година и дали сте в състояние да изпълните тази цел. Поне що се отнася до групата на Европейската народна партия (Християндемократи), все още предполагам, че ще направите всичко, което е по силите Ви, за да изпълните твърдението си през идните месеци.
<P>
Ще оценим директивата и прилагането й от гледна точка на гражданите на Европа, на доставчиците на услуги и на работниците и като имаме това предвид, ще разгледаме внимателно как държавите-членки се отнасят една с друга, както и степента на прозрачност - както спомена председателя - при която се извършва обмена на мнения относно елементите на директивата и доколко ефективно се осъществява прегледа на нормативната уредба на държавите-членки с оглед на пригодността им към вътрешния пазар във връзка с доставчиците на услуги. Същото е валидно и за обхвата на директивата. И в това отношение, както сме постъпвали в миналото, ще наблюдаваме внимателно до каква степен Съдът на европейските общности би могъл да разтълкува Договора за ЕС така, че да се даде предимство на правата на гражданите, а не винаги да се дава приоритет на интересите на държавите-членки - както понякога оставаме с впечатлението, че се случва в Съвета.
<P>
Второ, много сме доволни от това, което споменахте във връзка с електронното управление на процеса, но според нас основният въпрос е дали в крайна сметка доставчиците на услуги могат да изпълнят всички задачи, които се изискват съгласно процедурата, по прост и ефективен начин, като използват онлайн процеса и дали отвъд тези многобройни начални интернет страници те всъщност ще открият хора, с които могат да разговарят относно съответния въпрос и относно изискванията в държавите-членки, или дали пък ние тук просто не строим стени и прегради.
<P>
Госпожи и господа, председателят ме подканя да побързам. Бих искал да премина съм последния си коментар. По време на предишните разисквания Парламентът призова по-специално чрез Информационната система за вътрешния пазар да се премахнат всички проблеми, с които би било логично да се сблъскат администрациите на държавите-членки във връзка с транспонирането на директивата и затова се надявам, г-жо Малмстрьом, че ще положите всички усилия, за да гарантирате влизането в сила на директивата на 31 декември тази година.
<SPEAKER ID="155" NAME="Evelyne Gebhardt" LANGUAGE="DE">
Г-н председател, благодарна съм, че имаме възможност да разискваме тази тема днес, тъй като тя е изключително важна. Бих искала да внеса пълна яснота в едно отношение: като Парламент ние не просто изиграхме роля, но и гарантирахме намирането на много положителен, конструктивен компромис в рамките на Директивата за услугите. Този компромис се основава, по-конкретно, на гарантирането на трудовите и социални права и на специалното внимание и изваждането на услугите от общ икономически интерес. Това беше причината, поради която изобщо стана възможно изготвянето на Директива за услугите.
<P>
Във връзка с това обаче има няколко неща, в които не съм убедена, а въпросите, които зададохме, не получиха отговор. Например би било много жалко, ако това, което чувам от различни източници, се окаже истина, а именно, че някои държави-членки използват транспонирането на Директивата за услугите, за да разрушат баланса, който ние като законодатели сме установили, като не зачитат изцяло правата на работниците така, както сме предвидили в Директивата за услугите. Това се отнася не само за условията на труд, които се поставят под въпрос - в много държави-членки също така се променят формулировките или се засилва рестриктивният им характер. Има и държави-членки, които, със слаба обосновка, не изваждат социалните услуги от кръга на услугите, за които се отнася това транспониране.
<P>
Наръчникът на Европейската комисия не беше особено полезен в това отношение, защото насоките, които се даваха в него, бяха отчасти погрешни и се предлагаше тълкуване, което, по наше мнение, беше неправилно. Примерите, които дадох, показват колко важно е да създадем нормативна база и за услугите от общ икономически интерес, за да може и социалните права, каквито са трудовите, отново да се съблюдават напълно и изцяло. Нищо друго не би било достатъчно.
<P>
Искам също така да попитам държавите-членки до каква степен са включили в транспонирането заинтересованите страни и по-специално синдикатите и социалните служби. Това е въпрос, който поставихме, но на който не чух отговор, а много бих искала да получим добър отговор на това запитване.
<SPEAKER ID="156" NAME="Jürgen Creutzmann" LANGUAGE="DE">
Г-н председател, госпожи и господа, отговорът на Комисията, разбира се, е не само обезсърчаващ, както каза г-н Schwab, но той също така буди голямо разочарование. Когато става въпрос за транспонирането, трябва да осъзнаем, че ако кажете, че около 50% от държавите се движат по график, трябва да допуснем, че другите 50% са далеч от такова постижение.
<P>
Да вземем за пример собствената ми държава, Германия: понастоящем отделните федерални провинции транспонират директивата. В Райнланд-Палатинат, където живея, имах възможността да участвам, на 2 септември, в първото четене, свързано с транспонирането на Директивата за услугите в тази федерална провинция. Както можете да си представите, ще бъде невъзможно да се осъществи транспонирането навреме и считам, че другите федерални провинции са в подобно положение.
<P>
Основният фактор за нас, разбира се, ще бъде начинът, по който е осъществено транспонирането. Ако в член 13, параграф 2 се предвижда, че "процедурите и формалностите по издаване на разрешения не могат да имат възпиращо действие и да усложняват или забавят ненужно предоставянето на услугата", ние трябва много добре да се погрижим това да не се случи на практика. Решаващ фактор например ще бъде начинът, по който са комплектовани единичните звена за контакт. Дали съставът им ще притежава езикови умения? Ще работят ли в достатъчно тясно сътрудничество с администрациите, за да могат да се справят и с опасенията, които се излагат пред тях? Силно се съмняваме, че ще е така. Всъщност сега комисията би трябвало да задава въпроса кои държави изостават от графика в това отношение, кои страни съставляват тези 50% и кога очакват да постигнат това. Добре би било след това да се наложи мораториум, или нещо подобно, за тези страни.
<P>
Сигурен съм, че в повечето държави директивата няма да бъде транспонирана до 1 януари 2010 г., въпреки че тези държави разполагаха с повече от четири години да го направят. Това е основен проблем, който буди голямо разочарование.
<SPEAKER ID="157" NAME="Tadeusz Cymański" LANGUAGE="PL">
Г-н председател, в рамките на обсъждането, което се провежда в момента, искам да задам въпрос за въздействието на кризата върху прилагането на директивата в държавите от Европейския съюз.
<P>
В моята страна, Полша, въпреки кризата и трудностите, свързани с транспонирането, се оказа възможно да се изготви закон за услугите, който се основава на висока степен на либерализация при регистрацията и управлението на стопанските организации. В сектори като занаятчийството, търговията, туризма и хотелиерството, ограничения се налагат само по изключение. Правим това в името на равните възможности и защитата на принципа на здравословната конкуренция.
<P>
При компромиса от 2006 г. беше направено допускането, че определени области ще бъдат изключени от регулиращото действие на директивата Искам да попитам каква е оценката на тези решения днес. Тогава се предполагаше, че в бъдеще ще се предприеме по-нататъшна законодателна дейност по въпроса за публичните комунални услуги. Придържам се към метафората, използвана от члена на Комисията - след като се напълни чашата, която вече е наполовина пълна, ще има ли и друга чаша и какво ще се случи след това?
<SPEAKER ID="158" NAME="Eva-Britt Svensson" LANGUAGE="SV">
Г-н председател, в рамките на компромиса, който беше постигнат през 2006 г., групата на социалистите в Европейския парламент оттегли исканията си социалните съображения да се ползват с предимство пред свободата на дружествата, които предоставят услуги. В противен случай, както писа г-н Harbour в едно съобщение до пресата, това нямаше да бъде компромис. Терминът "принцип на държавата на произход" беше заличен, но беше заменен от регламент на Комисията относно стълкновение на закони, в който ясно се посочва, че при колизия между законите за пазара на труда на различни държави-членки, се прилага правото на държава на произход на дружеството.
<P>
Директивата можеше да се тълкува в смисъл, че ЕС няма да се намесва в националното трудово право. Комисията обаче бързо разработи насоки, в които се посочва, че не е необходимо дружествата, които предоставят услуги, да имат постоянен представител в страната, в която се извършва работата, поради което липсва контрагент, с когото синдикатът би могъл да преговаря. В решението по делото "Ваксхолм" също се посочва ясно, че шведското трудово право е подчинено на правото на Европейската общност, което означава, че Швеция е била принудена да намали стандарта на трудово-правните си разпоредби. Аз и Конфедеративната група на Европейската обединена левица - Северна зелена левица, не виждаме друга алтернатива относно правата на работниците, освен тази да приемем ясен правен протокол към договора, съгласно който синдикалните права вземат превес над пазарните свободи.
<SPEAKER ID="159" NAME="Lara Comi" AFFILIATION="PPE">
(IT) Г-н председател, госпожи и господа, Директивата за услугите представлява на първо място краят на едно пътешествие за Европа - пътешествие, чиято крайна дестинация е именно завършването на вътрешния пазар, за да се улесни търговията в рамките на Европейския съюз и по този начин да се даде възможност на органите да координират своите усилия и, преди всичко, да се сведат до минимум разходите по сделките между различните операции в отделните сектори и в различните държави-членки.
<P>
Хармонизирането на съдържанието на различните административните процедури и улесняването на дейността на доставчиците на услуги в други държави-членки автоматично означава увеличаване на ръста, а следователно и стимулиране на растежа в период на необичайна криза като настоящата. Директивата за услугите, приета от Европейския парламент и от Съвета на 12 декември 2006 г., e неделима част от Лисабонската стратегия, която бeше преработвана с течение на времето и адаптирана към различните положения, в които Европа се озоваваше през последните девет години, като главната й цел без съмнение трябва да бъде превръщането на европейската икономика в най-конкурентоспособната икономика в света, но също и в икономика, основана на знанието.
<P>
Икономическата криза, която преживяваме и с която Европейският съюз се бори на институционално равнище, като изкусно координира различните мерки, предприемани с отделните държави-членки, също налага още по-точното и още по-бързо прилагане на Директивата за услугите, отколкото беше необходимо непосредствено след приемането й. Ето защо крайният срок за транспонирането на Директивата за услугите - 28 декември 2009 г. - е не само показател за определената дата, след която трябва да преминем, разбира се, от ратификацията на директивата към законодателния процес, но също така и преди всичко той представлява важна стъпка към една Европа, която придобива все по-добра представа за своите ресурси и по-конкретно - Европа, която все повече е в състояние да извлича най-доброто от тези ресурси.
<SPEAKER ID="160" NAME="Bernadette Vergnaud" AFFILIATION="S&amp;D">
(FR) Г-н председател, г-жо министър, г-жо член на Комисията, госпожи и господа, след приемането й и разгорещените разисквания, които го съпровождаха, Директивата за услугите донякъде потъна в забвение, но е важно да покажем, че сме особено бдителни в решаващата фаза на нейното транспониране.
<P>
Оспорвам тълкуването на разпоредбите на член 2 от директивата, свързани с изключването на социалните услуги от нейния обхват. Понятия като "подпомагане на лица в нужда" и "доставчици, получили мандат" звучат ограничително в сравнение с определението за социални услуги, използвано в някои държави-членки, и се опасявам, че едно преднамерено строго тълкуване може да послужи като оправдание за включването на цял набор от тези услуги в обхвата на директивата.
<P>
Изключването на тези услуги е основен елемент от текста и гаранция за гражданите, че европейският социален модел ще бъде защитен.
<P>
Надявам се, че определени държави-членки, включително Франция, няма да се възползват от транспонирането, за да либерализират социалните услуги под фалшивия претекст, че се съблюдават европейските закони. Тези проблеми, свързани с интеграцията на услугите от общ интерес, показват необходимостта да разполагаме с европейско законодателство, което се отнася конкретно за тях, а не да се придържаме към определението по подразбиране, което е част от директива за търговските услуги.
<SPEAKER ID="161" NAME="Róża, Gräfin von Thun Und Hohenstein" AFFILIATION="PPE">
(PL) Г-н председател, правилното прилагане на Директивата за услугите на вътрешния пазар е важно не само за европейските предприемачи, извършващи дейността си на този пазар, но и за потребителите. Директивата за услугите е добър пример. За прилагането й беше определен период от три години. Това е дълго време, но въпреки това не всички държави ще успеят да транспонират директивата в рамките на трите години. Това е много ярък пример за необходимостта от образцово сътрудничество между държавите-членки и европейските институции за постигане на навременно транспониране във всички държави-членки.
<P>
Именно в тази посока са препоръките, отправени от Комисията през юни тази година, относно средствата за подобряване на функционирането на вътрешния пазар. Считам, че е необходимо процесът на приложение да стигне малко по-далеч. Ето защо в доклада относно таблицата с резултатите за вътрешния пазар предлагам инициативата да се организира форум за вътрешния пазар, на който да се съберат представители на европейските институции, държавите-членки и други заинтересовани групи с цел постигане на по-категорично ангажиране с транспонирането, за да можем да прилагаме и изпълняваме законодатели актове относно вътрешния пазар, включително тази изключително важна директива. Бих искала форумът да е място за обмен на опит между държавите-членки и институциите на Европейския съюз в областта на транспонирането. Искам форумът да привлече вниманието на обществото към въпроси, свързани с вътрешния пазар. Трябва да изострим интереса на нашите граждани към функционирането на пазара и към отговорността за него. Тогава ще сме постигнали пълен успех.
<P>
Във връзка с проблемите, за които чухме преди малко, относно транспонирането на Директивата за услугите, искам да попитам дали държавите-членки са потърсили съдействието на Комисията и дали може да се каже, че са успели да приложат някои от препоръките на Комисията в процеса на транспониране? Продължава ли Комисията да търси нови решения? Използва ли всички възможности и средства, за да мобилизира и подкрепи по-конкретно онези страни, които се натъкват на проблеми с транспонирането? Има ли някакви нови идеи по този въпрос?
<SPEAKER ID="162" NAME="Louis Grech" AFFILIATION="S&amp;D">
(MT) Буди тревога фактът, че редовните ни контакти с местните органи, поне в моята страна, потвърждават, че много от тях все още не са информирани какво ги очаква, когато директивата влезе в сила. Като цяло не се знае много за действащото законодателство по отношение на четирите свободи. Изглежда, също така, че липсва информация за каквото и да било, свързано със законите и подзаконовите актове относно финансовите услуги, електронните съобщителни услуги и транспортните услуги. Нещо повече, изглежда възможно органите да се натъкнат на проблеми с опростяването на административния процес и с хармонизирането на търговските и други лицензионни разпоредби. Следователно Комисията трябва да одобри по-нататъшни инициативи, за да окаже незабавна и пряка помощ на местните и регионалните органи. Освен това, ако действително искаме процесът на прилагане напълно да отразява онова, по което постигнахме съгласие в Парламента, наложително е Европейският парламент да продължи участието си в процеса, дори след като директивата влезе в сила.
<SPEAKER ID="163" NAME="Bogusław Liberadzki" AFFILIATION="S&amp;D">
(PL) Г-н председател, в условията на рецесия, по правило, следва да се стремим да разкриваме нови работни места, да повишаваме конкурентоспособността, да насърчаваме намаляването на цените, или, казано накратко, да увеличаваме ползите за потребителя. Правим това например, като субсидираме автомобилната индустрия. Сега става дума за професии като тези на фризьорите, водопроводчиците и зидарите, които не се нуждаят от субсидии. Те обаче се нуждаят от свобода, за да извършват своята работа. Разпоредбите и реалността - само ако можеше те да са в унисон.
<P>
Запознат съм с примера с пекарната, построена в съседна държава. Докато ставаше въпрос за даване на съгласие за построяването й, всичко беше наред. Но когато започна производството, правителството и местните органи оттеглиха съгласието си. Защо? Сдружението на местните хлебопроизводители протестираше. Хубаво би било този вид практика да не се прилага никога.
<P>
Г-жо член на Комисията, нека се споразумеем да назовем онези 50% от държавите-членки, които прилагат законодателството. Кои са те? Искам, също така, да отправя искане през януари да получим предложение за прецизен мониторинг на транспонирането на директивата в отделните държави-членки.
<SPEAKER ID="164" NAME="Małgorzata Handzlik" AFFILIATION="PPE">
(PL) Г-н председател, г-жо член на Комисията, съгласна съм с члена на Комисията, че Директивата за услугите е един от най-важните законодателни актове, приемани през последните години и че правилното й прилагане е изключително важно.
<P>
По време на предишния парламентарен мандат имах възможността да работя по разпоредбите на Директивата за услугите. Още си спомням огромните усилия, положени от всички нас тук, в Европейския парламент при изготвянето на нейните разпоредби. Аз съм ентусиазиран привърженик на Директивата за услугите и съм дълбоко убеден - а това е нещо, на което често наблягам по време на срещи с предприемачи - че тя представлява огромна възможност както за тях, така и за цялата европейска икономика.
<P>
Но възможността може да се превърне в конкретни резултати само ако подходящото законодателство бъде приложено от държавите-членки правилно и навреме. Ето защо се присъединявам към призива за ускоряване на процеса за прилагане от страна на националните органи, които все още не са завършили някои съществени дейности в тази област, по-конкретно по въпроса за правилното прилагане на принципа на свободното предлагане на услуги и за единичните звена за контакт. Внимателно следя прилагането на Директивата за услугите в отделни страни, както и в собствената ми страна - Полша, където работата по подходящото прилагане на директивата все още продължава. Надявам се резултатът от тези усилия да бъде задоволителен.
<SPEAKER ID="165" NAME="Anna Hedh" AFFILIATION="S&amp;D">
(SV) Г-н председател, северноевропейският модел на пазар на труда се основава на споразумения между социалните партньори. Този вид модел не дава резултати, ако един от партньорите, в този случай доставчикът на услуга, няма представител на място, с когото могат да се провеждат преговори. Ето защо бяхме много доволни от решението, което беше взето по отношение на Директивата за услугите и което според нас означава, че няма да се засяга правото да се водят преговори, да се сключват и прилагат колективни трудови договори и да се предприемат индустриални действия съгласно националното законодателство и практика.
<P>
Въпреки това, по време на прилагането на Директивата за услугите в Швеция възникна дебат дали е допустимо да се предвиди изискване за това да има компетентен представител на дружеството. Така че въпросът ми е следният: дали директивата възпрепятства по някакъв начин въвеждането на изискване от страна на приемащата държава предоставящото услуги дружество да има на място представител, на когото да е възложено да води преговори и да сключва споразумения?
<SPEAKER ID="166" NAME="Ilda Figueiredo" AFFILIATION="GUE/NGL">
(PT) В хода на настоящото разискване не бива да забравяме сериозните последици, до които ще доведе транспонирането на директивата, за либерализирането на услугите в редица страни, особено в тези с много нестабилно социално положение, като влоши допълнително една кризисна ситуация като тази, която преживяваме. Въпреки цялата загриженост, проявена в различните държави-членки, ако не се вземат незабавни мерки за защита на социалните и трудови права и за предпазване на най-крехките сектори, в това число и на сектора на публични услуги, можем да се сблъскаме и с още по-сериозни проблеми. Възможно е либерализацията да увеличи безработицата, бедността и неравенството сред най-уязвимите и да облагодетелства само големите дружества и икономическите групи в областта на услугите, по-конкретно в най-заможните страни.
<P>
Ето защо една първостепенна мярка в сегашното време на криза е да се отложи транспонирането на директивата за либерализиране на услугите и да се направи подходящо проучване на потенциалните социални последици, до които би довело прилагането на тази директива.
<SPEAKER ID="167" NAME="Seán Kelly" AFFILIATION="PPE">
(EN) Г-н председател, редно е да се отправи благодарност към комисията по вътрешния пазар и защита на потребителите за това, че постави в центъра на вниманието важния въпрос за прилагането на Директивата за услугите. По-конкретно, не бива да се позволява икономическата криза, в която се намираме, да се използва от страни, от предприемачи или от когото и да било другиго за връщането ни към протекционизъм, което би било катастрофа от гледна точка на общото положение.
<P>
На по-широкия фронт търговията с услуги може да е движещата сила за икономическо възстановяване - Ирландия постигна истински просперитет откакто се заехме с външна търговия. Новата криза щеше да бъде много по-тежка в Ирландия, ако не разполагахме с по-широката база за осъществяване на международна търговия, улеснена от вътрешния пазар.
<P>
Действително отварянето на границите ни за чуждестранна конкуренция не доведе до никакви отрицателни последици за вътрешните услуги. Всъщност това стимулира конкуренцията и иновациите. Така че предложеното днес е нещо, което напълно подкрепям.
<P>
Накрая, искам само да кажа, че ми беше приятно да чуя някой тук да казва добра дума за члена на Комисията от Ирландия, Чарли Макрийви, който е мой приятел, въпреки че е от различна политическа групировка.
<SPEAKER ID="168" NAME="Josefa Andrés Barea" AFFILIATION="S&amp;D">
(ES) Г-н председател, г-жо член на Комисията, говорим за Директивата за услугите. Целта на директивата беше да се приложи на практика четвъртата основна свобода от проекта за европейска интеграция, тъй като днес говорим за годишнини. Тя беше приета преди три години и сега изтича срокът, даден на държавите-членки, за адаптиране на националните им закони и за премахване на пречките. Сега, след изтичането на този срок, е време да преценим в какво положение се намираме, кои държави са транспонирали законодателния акт и кои не и при какви условия.
<P>
Моят въпрос обаче е дали Комисията счита, че е необходима по-голяма степен на хармонизация и ако е това е така, дали възнамерява да предложи някаква законодателна инициатива във връзка с тази изключително важна Директива за услугите, целяща хармонизиране на пазара и на правата на потребителите, гражданите и работниците.
<SPEAKER ID="169" NAME="Сесилия Малмстрьом" LANGUAGE="EN">
Г-н председател, благодаря Ви отново, че повдигнахте този много важен въпрос. Считам, че има общо съгласие, че Директивата за услугите е много важна и че е действително належащо да се постараем да я приложим възможно най-скоро.
<P>
Шведското председателство прави всичко, което е по силите му, както са правили и предишни председателства, за да гарантира гладкото и бързо протичане на този процес. Проведохме няколко обсъждания в различни формации на Съвета. Имахме семинари и обсъждания по въпроса и той беше поставен на дневен ред, за да се стимулира истински напредък в това отношение.
<P>
Но остават почти два месеца и отговорът на въпроса "Кой изостава?" може да се промени. Все още има време. Нашата цел е ясна - а знам, че това е и целта на Комисията - и тя е всички страни да приложат директивата до 28 декември 2009 г. Възможни са някои закъснения. Не одобряваме това, разбира се, но знам, че всички държави работят възможно най-бързо и експедитивно.
<P>
Беше зададен въпрос как ще функционират звената за контакт. Те все още не съществуват, но целта е да функционират по лесен за потребителите и ефективен начин и да съдържат цялата свързана информация, която е необходима както на доставчиците на услуги, така и на потребителите. Държавите-членки, в сътрудничество с Комисията, предоставят информационна листовка, налична на всички езици, с цел улесняване на достъпа на гражданите и потребителите до съответната информация. Освен това, много държави-членки осъществяват своя собствена дейност по разпространението на информация относно директивата. Постигнато е и съгласие за общо лого, за да се улеснят потребителите в сърфирането между различните уебсайтове и звена за контакт.
<P>
Макар че това не е задължително, някои държави-членки ще предоставят в своите звена за контакт информация относно трудовите права и закони. В обхвата на Директивата за услугите не попада трудовото законодателство и командироването на работници е изключено от нея. Въпросът, който ми беше зададен от шведските ми колеги, се отнася до шведски проблем. Проучваме го, но той е малко встрани от темата на настоящото разискване. С радост ще се върнем към него, когато се говори в по-национален контекст.
<P>
Директивата за услугите е важна. Тя ще улесни живота на доставчиците на услуги, ще спомогне за свободното движение и ще е от полза за инвестициите, за растежа и за работните места и ще бъде много благоприятна за гражданите. Гражданите разчитат на нас да гарантираме въвеждането й възможно най-скоро, защото тя ще улесни живота им. Наше задължение е да се погрижим да направим всичко по силите си, за да гарантираме, че това ще се случи.
<P>
Искам отново да благодаря на Парламента не само за приноса му при гласуването и приемането на Директивата за услугите, но и за това, че действа като пазител и продължава да настоява пред Съвета и Комисията да правим всичко, което можем, за нейното въвеждане. Но все още остава малко време, а вероятно ще се върнем към това разискване и догодина, по време на испанското председателство. Комисията ще продължи да следи този въпрос много внимателно.
<SPEAKER ID="170" NAME="Бенита Фереро-Валднер" LANGUAGE="EN">
Г-н председател, както вече беше споменато, обсъдихме всички въпроси, свързани с различните социални и други аспекти на директивата. Не считам, че трябва отново да откриваме това обсъждане сега, но трябва да насочим вниманието си към държавите-членки и да видим как са приложили или ще приложат директивата. Въз основа на информацията, с която вече разполагаме, изглежда, че повечето държави-членки ще са приключили прилагането или до края на годината или може би в началото на 2010 г.
<P>
Така че мисля, че може също така да се каже, че повечето държави-членки най-малкото ще са създали основното единично звено за контакт и следователно ще са готови да спазят споразуменията и задълженията си за административно сътрудничество.
<P>
В някои случаи обаче може и да има забавяния що се отнася до измененията в нормативната уредба.
<P>
По отношение на процеса на преглед, някои държави-членки се възползваха от възможността, предоставена им от този процес, да опростят някои закони и процедури и осъществиха значителни промени. В други държави-членки бяха постановени малко изменения, като броят на извършените промени, разбира се, зависи от няколко фактора, включително съществуващата нормативна уредба, както и вътрешната организация на държавите-членки: във федералните държави нещата се по-сложни, отколкото в останалите страни.
<P>
Разбира се, това зависи и от желанието на дадена държава-членка да опрости законите и процедурите.
<P>
Що се отнася до въпроса за правилното прилагане, моят колега, Чарли Макрийви, многократно насочва вниманието на членове на правителствата на държавите-членки към значението на работата по прилагането, като той и неговият екип много отблизо следят и наблюдават процеса на приложение.
<P>
Действително, както вече споменах, през последните три години бяха осъществени над 80 двустранни срещи с всички държави-членки, а експертните групи проведоха над 30 заседания в Брюксел. Така че в това отношение сме много активни. И ще продължаваме да следим работата на държавите-членки, ще продължаваме, също така, да предоставяме техническа помощ, ако има желание от страна на държавите-членки. Но в крайна сметка е ясно, също и че държавите-членки носят отговорност за извършването на работата, както и за разпределението на необходимите ресурси.
<P>
Що се отнася до следващата година, считам, че тя ще бъде решаваща за гарантирането на конструктивно използване на процеса на взаимна оценка, предвиден в директивата. Ще трябва, също така, да оценим качеството на прилагането на законодателния акт, за което имаше запитване, да наблюдаваме функционирането на единичните звена за контакт, а след това и да се сдобием с обратна информация от предприятия и от потребители.
<P>
Не на последно място, може да се наложи да прибегнем до други механизми за правоприлагане - понякога може би в случаи на нарушение, но сега е твърде рано да се каже.
<P>
Относно малките и средните предприятия, разбира се, сме на същото мнение като вашето. Те са гръбнакът на икономиката на ЕС и интересите им са в основата на Директивата за услугите.
<P>
Така че тази директива ще облагодетелства всички стопански организации, но малките и средните предприятия ще извлекат най-голяма полза при това понастоящем собствениците на МСП много често решават да си останат вкъщи поради голямата юридическа сложност, а също и поради липсата на прозрачна информация. Затова Директивата за услугите ще премахне голяма част от усложненията и - всички сме на това мнение - ще стимулира развитието на тези предприятия.
<P>
Доколкото е известно на Комисията, нито една държава-членка не използва прилагането на Директивата за услугите за намаляване на правата на работниците. Бих искала да силно да подчертая това. Правата на работниците като такива не се засягат и не са обект на Директивата за услугите. В действителност това очевидно беше резултат от практическия и политически компромис, постигнат съвместно от Парламента и Съвета.
<P>
Накрая, бих искала да повторя, че Парламентът беше и е основен партньор в хода на цялата история на Директивата за услугите. През последните три години за Комисията беше важно да ви ангажира в процеса на приложение и да ви информира за работата ни с държавите-членки, а както беше споменато по-рано, това ще остане основна дейност за подобряване на функционирането на вътрешния пазар, за постигане на растежа и за разкриване на работните места, от които се нуждаем. Именно затова правилното приложение е най-неотложния въпрос, особено в периода на настоящата тежка икономическа криза.
<SPEAKER ID="171" NAME="Председател">
С това разглеждането на тази точка от дневния ред приключва.
<P>
Писмени изявления (член 149)
<SPEAKER ID="172" NAME="Vilija Blinkevičiūt " LANGUAGE="LT">
Европа трябва да бъде конкурентоспособна. Благодарение на усилията на Европейския парламент Директивата за услугите ще спомогне за прилагането на не изцяло регламентираното до този момент свободно движение на услуги в рамките на вътрешния пазар на Европейския съюз. В Директивата за услугите се регламентират процедурите по издаване на разрешения, като се посочват забранените изисквания и се потвърждава, че от 2010 г. нататък всички нови изисквания за доставчиците на услуги трябва да са недискриминационни, да са оправдани от важни социални интереси; в нея също така се регламентират основните функции на звеното за контакт, което се създава. Най-важното е, че на междудържавно равнище намаляват разходите за предоставянето на услугата, което е особено важно в настоящия период на икономическа рецесия. Литва се присъединява към списъка на държави-членки, които са готови да приложат разпоредбите на Директивата за услугите навреме. Действително е много важно Комисията да си сътрудничи тясно и ефективно с държавите-членки, тъй като в някои страни има липса на информация и недостатъчно висока степен на готовност за прилагане на директивата. Понастоящем едва 50% от държавите-членки са готови да транспонират разпоредбите на Директивата за услугите в националното си законодателство.
<SPEAKER ID="173" NAME="Edit Herczog  " LANGUAGE="HU">
Г-н председател, държавите-членки следва изцяло да приложат Директивата за услугите до 28 декември 2009 г., което, както в случая със стоките и продуктите, ще отвори пазара на услугите за частни физически лица и дружества.
<P>
Директивата ще помогне на малките и средните предприятия до голяма степен и ще стимулира разкриването на работни места и икономическия растеж при отчитане на интересите на потребителите. Някои държави-членки обаче решиха да ограничат наемането на граждани от нови държави-членки, които се присъединиха през 2004 и 2007 г. Германия и Австрия желаят да запазят това ограничение до 2011 г. без какъвто и да било по-сериозен икономически или социален мотив. Франция и Белгия прилагат подобно регулиране спрямо Румъния и България.
<P>
Към настоящия момент обаче вече е ясно, че страховете, персонифицирани от прословутия "полски водопроводчик", са безпочвени. Броят на хората от Централна и Източна Европа, работещи във Франция, са далеч по-малко например от броя на наетите в Обединеното кралство, въпреки че преди три години Париж взе решение постепенно да се премахнат ограниченията за професиите, при които има недостиг на работна ръка.
<P>
Тези мерки възпрепятстват, до голяма степен, прилагането на Директивата за услугите, един от основните стълбове на която е пълното премахване на дискриминацията, основана на икономически признак и националност. Двадесет години след падането на Берлинската стена, при което бяха пометени границите между Изтока и Запада, можем да кажем, че Директивата за услугите също служи на подобна цел. Успешното прилагане на тази директива най-после ще заличи разпространявания фалшив образ, на "полския водопроводчик".
<SPEAKER ID="992" NAME="Patrick Le Hyaric  " LANGUAGE="FR">
Преди каквото и да било прилагане на директивата, Европейският парламент трябва да направи насрещна оценка на въздействието от изпълнението й върху човешките и социални фактори като отчете по-специално последиците от кризата, в която се намираме. Действително по всичко личи, че директивата ще изправи предприятията, занаятчиите и наетите лица едни срещу други. Неотдавна една съсловна земеделска организация разкри, че френските органи са й предлагали да създаде, в държавите от Източна Европа, агенции за наемане на селскостопански работници, които са по-ниско платени и с по-малка социална защита от френските работници. Транспонирането на Директивата за услугите не трябва да води до въвеждането на практики, в резултат на които се понижава нивото на социална Европа. Нещо повече, силно сме обезпокоени от заплахите, надвиснали над услугите от общ интерес (УОИ) поради съдебната практика на Съда на Европейските общности. Затова продължаваме да се надяваме на друга европейска законодателна рамка, която да оптимизира и развие по-специално публичните услуги.
<SPEAKER ID="991" NAME="Czesław Adam Siekierski  " LANGUAGE="PL">
Директивата за услугите (2006/123/EО) се характеризира с частична либерализация на потока на услугите в Европейския съюз. Целта на влизането в сила на такава директива беше да се освободи икономически потенциал. Директивата създаде много възможности както за потребителите, така и за предприемачите. Стана възможно по-пълноценното използване на вътрешния пазар. Сред основните бенефициери на либерализацията на пазара на услуги са малките и средните предприятия, на които съществуващите в миналото бариери причиняваха най-големи трудности. Според Европейската комисия около 70% от брутния вътрешен продукт на държавите-членки на ЕС се създава в сектора на услугите. Подобна цифра се цитира за дела на рабoтната сила, ангажирана в предоставянето на услуги. Едно от предимствата на влизането в сила на директивата е произтичащото от това повишаване на конкурентоспособността на вътрешния пазар. Оказва се, че прилагането на тази директивата е възможност за развитие на европейската икономика и че тя създава предпоставки за разкриване на работни места. Следва да се добави, че по този начин се постига една от целите Лисабонската стратегия - относно повишаването на конкурентоспособността на европейската икономика. В допълнение, това води до разширяване на гамата от предлагани услуги. Постигнатите резултати са стимул за продължаване на работата по по-нататъшната либерализация на директивата.
