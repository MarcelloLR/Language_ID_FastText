<CHAPTER ID="012-02">
2. Ескалиране на насилието в Мексико
<SPEAKER ID="192" NAME="Председател">
Следващата точка е разискването по седем предложения за резолюции относно ескалирането на насилието в Мексико.
<SPEAKER ID="193" NAME="Ramón Jáuregui Atondo">
автор. - (ES) Г-н председател, бих искал да започна с това, че Мексико е държава с голяма демокрация, която е отбелязала устойчив напредък през последните 20 години. Тя е приятел на Европейския съюз и ние имаме споразумение за стратегическо партньорство. Искам да кажа още, че в момента Мексико води много трудна война срещу организирания трафик на наркотици.
<P>
Днес в Европейския парламент обаче ние говорим за Мексико във връзка с правата на човека, защото в държавата има насилие и продължава да се наблюдава подчертано засилване на това насилие, което се отразява по-конкретно на мексиканския народ, и защото многократно са подавани сериозни жалби относно нарушаването на правата на човека.
<P>
Резолюцията, която основните политически групи ще приемат днес, се основава на уважение и консенсус; разбира се, в нея се признава положението, което описах, и настоятелно се призовава Мексико да продължи по пътя към спазване на принципите на правовата държава и пълна демокрация.
<P>
В резолюцията обаче се поставят и четири основни искания: в нея настоятелно се призовава Мексико да гарантира правото на свобода на печата, тъй като имаше нападения над журналисти; да гарантира защита за правозащитните организации, тъй като тези групи са подложени на нападения и заплахи; да гарантира защита за жените, които са подложени на насилие, защото в Мексико има много убийства на жени; и да спре безнаказаността и злоупотребата с власт от страна на полицейските сили. Ето това иска Парламентът от Мексико в духа на приятелството, основано на конструктивни отношения с Мексико.
<SPEAKER ID="194" NAME="Renate Weber">
автор. - (ES) Г-н председател, госпожи и господа, тази седмица ние честваме Международния ден на жената. Тук в Парламента сме виждали толкова много плакати на всички езици на Европейския съюз, в които се казва, че ние можем да сложим край на насилието спрямо жените. Днес говорим за насилието в Мексико и аз считам, че е правилно да признаем, че мексиканските жени - както тези от местното население, така и останалите - са жертвите, които получават най-малка защита от страна на местните и федералните органи.
<P>
Мексиканските жени са жертва на всякакви форми на насилие - от домашното до сексуалното насилие и изтезанията, извършвани от армията или от полицията. Те също така стават жертва на убийства. За съжаление, до този момент реакцията на мексиканските органи е неефективна, поради което ние сега можем с точност да кажем, че разглеждаме случай на почти пълна безнаказаност.
<P>
Нашата резолюция призовава мексиканското правителство да се бори срещу убийствата на жени. Това са жестоки думи, но са точни, като се има предвид, че почти всички убийства, в които жертвите са жени, остават ненаказани. Например през последните четири години само 11% от престъпниците в Мексико, които са убили около 700 жени, са били осъдени.
<P>
Същевременно се оказва, че жените са предпочитаните жертви за съдебната система. Няма друг начин, по който да се обясни как е възможно две местни жени, Alberta Alcántara и Teresa González, да бъдат осъдени на 21 години лишаване от свобода и да са прекарали три години в затвора за отвличане на шестима мъже от Федералната агенция за разследване (само те двете!) по време на инцидент на пазара. Нека се надяваме, че съдията, който след една седмица ще вземе решение по направеното от жените обжалване, ще осъзнае цялата нелепост и несправедливост на положението.
<P>
Насилието спрямо жените обаче започва от дома. Надявам се, че мексиканските законодатели скоро ще внесат подобрения в Общия закон за достъп на жените до живот без насилие, така че различните форми на насилие и механизмите за прилагане на законите ще могат да бъдат точно определени. Правилно ще бъде също така домашното насилие и изнасилването в брака да бъдат инкриминирани.
<P>
Освен това, за да може мексиканското общество да се промени и да отхвърли насилието спрямо жените, този въпрос следва да бъде разглеждан в училищата като основен материал за образование на младите хора.
<SPEAKER ID="195" NAME="Adam Bielan">
автор. - (PL) В продължение на няколко години органите в Мексико, включително и на първо място президентът Фелипе Калдерон, водят кървава война срещу бандите за разпространение на наркотици. В тази война участват над 40 000 войници и няколко пъти е постиган успех. Успехът без съмнение включва задържането на ръководителите на картелите Синалоа и Хуарес, унищожаването на над 23 000 хектара с култури, от които се извличат опиатни вещества, и 38 000 хектара с марихуана, затварянето на над 50 незаконни лаборатории, произвеждащи наркотици, и задържането на повече от 45 000 души, участвали в този процес.
<P>
Ние трябва да знаем, че мексиканските наркокартели генерират годишни приходи, възлизащи на много милиарди долари, което е несравнимо повече от сумите, отпускани от мексиканското правителство за справяне с проблема с наркотиците. Така че бандите изразходват огромни суми за корумпиране на политици, съдии и полицейски служители. Точно това е причината, поради която органите губят войната. От 2006 г. насам са били убити почти 15 000 души, като над 6 000 от тях са убити от миналия октомври до сега. В особена опасност са журналистите, тъй като повече от 60 журналисти са били убити, включително наскоро Хорхе Очоа Мартинес.
<P>
Трябва да разберем, че без международно участие Мексико няма да спечели войната.
<P>
(Ръкопляскания)
<SPEAKER ID="196" NAME="Santiago Fisas Ayxela">
автор. - (ES) Г-н председател, госпожи и господа, Мексико има голям проблем с трафика на наркотици и с насилието, свързано с наркотиците. За справяне със ситуацията правителството на президента Фелипе Калдерон прие твърда позиция, с оглед премахването на проблема: той взе решение за временно мобилизиране на въоръжените сили - мярка, която се отрази значително върху броя на задържаните лица, унищожаването на наркотици и конфискуването на оръжия. Армията прие всички препоръки на Националния комитет за правата на човека, включително тези, отнасящи се до разследването на жалби относно тяхното собствено поведение.
<P>
Правителството също така признава, че трябва да направи значителни промени в областта на сигурността и правосъдието, и изпълнява амбициозна реформа на съдебната система, с оглед последната да стане по-прозрачна и да привлича под отговорност извършителите на престъпления, като същевременно зачита правата на човека.
<P>
Групата на Европейската народна партия (Християндемократи) иска да покаже своята солидарност с мексиканския народ в борбата срещу трафика на наркотици и ние подкрепяме президента Калдерон в неговата готовност да се бори с организираната престъпност.
<P>
Накрая искам да изразя моето удовлетворение от настоящото съгласие, което обединява основните политически групи в Парламента.
<SPEAKER ID="197" NAME="Marie-Christine Vergiat" LANGUAGE="FR">
Г-н председател, госпожи и господа, от 2007 г. насам, случаите на нарушаване на правата на човека в Мексико постоянно се увеличават.
<P>
Според мексиканските неправителствени организации и медии само за 2009 г. са регистрирани над 6 500 убийства, които могат да се припишат на наркокартелите, като преобладаващият брой от тях са в щата Чихуахуа. Правителството на президента Калдерон изпрати хиляди войници в най-силно засегнатите райони.
<P>
Оттогава актовете на насилие, извършвани от военните и от полицията, са се увеличили при пълна безнаказаност. Неправителствените организации дават все повече сведения и все повече говорят за престъпления, извършвани от държавата. Особено засегнати са журналистите, местните общности, и предимно жените - както местните, така и останалите. Аз се срещнах с някои от жените от Сан Салвадор Атенко. Те са били изнасилвани и измъчвани от полицията. Ужасих се от това, което ми разказаха. Извършителите на тези актове, случили се през май 2006 г., все още се радват на пълна безнаказаност.
<P>
Ето защо ние не можем да споделим загрижеността на мексиканските органи, чиито агенти редовно нарушават правата на човека. Затова ние няма да подкрепим общата резолюция, а ще внесем ...
<P>
(Председателят отнема думата на оратора)
<SPEAKER ID="198" NAME="Barbara Lochbihler" LANGUAGE="DE">
Г-н председател, картини на брутално насилие по улиците в така наречената война срещу наркотиците в Мексико постоянно достигат до нас чрез средствата за масово осведомяване. Убийствата на стотици жени, предимно работнички в северните части на държавата, които изпълват заглавията, са родили термина "femicide" (убийства на жени). Европейският парламент е изготвил свой собствен доклад по въпроса. Независимо че знае за голямото увеличаване на случаите на сериозно нарушаване на правата на човека, мексиканското правителство изглежда не може или не желае да направи нищо във връзка с това. Посочването на необходимостта от неумолима борба срещу търговците на наркотици не замества последователните действия на правителството. Голямото разрастване на военното присъствие и сила, компетентността на военните съдилища за престъпления, извършени от войници, почти пълната безнаказаност - тези са реалните причини за ескалирането на престъпността в тази държава. Дори Националният комитет за правата на човека на Мексико нееднократно е документирал насилствената престъпност от страна на военните.
<P>
Самото правителство не иска да приеме това положение. То също така непрекъснато потулва престъпността. Вчера например по медиите се носеше слух, че Министерство на отбраната е изплатило огромна сума пари на семействата на жертвите на насилието, за да откупи тяхното мълчание. Кои са били извършителите? Били са войници. Европейският съюз трябва да акцентира върху борбата с безнаказаността във всички свои отношения с Мексико. Предвид сериозността на случаите на нарушаване на правата на човека, за Европейския съюз е абсолютно необходимо да не подновява общото споразумение с Мексико. Той не трябва да го прави, докато в тази държава не настъпи значително подобрение на положението с правата на човека.
<SPEAKER ID="199" NAME="Cristian Dan Preda" LANGUAGE="RO">
Ескалирането на насилието в мексиканските щати в района, граничещ със Съединените американски щати, по-специално в Сиудад Хуарес, е изключително тревожно. Събитията през последните месеци са особено кървави, тъй като намесата на федералните органи в региона е съпроводено и със значително повишаване на броя на престъпленията, свързани с трафика на наркотици. Затова войната срещу наркотрафикантите взема връх над войната между съперничещите си престъпни банди, водеща до серия изключително брутални убийства.
<P>
Считам, че Мексико е особен случай, който показва цялата трудност за предприемане на твърди действия срещу престъпността, с оглед гарантирането на националната сигурност. От изключителна важност е, че ние в Европейския парламент изпращаме ясен сигнал за подкрепа на усилията, полагани от мексиканското правителство, които са насочени към изкореняване на престъпността, а по такъв начин и към подобряване на положението на гражданското население.
<P>
Едновременно с това ние трябва да насърчаваме мексиканските органи да продължат с изключително важните реформи в областта на укрепването на правовата държава, особено реформата на съдебната и наказателноправната система.
<P>
Благодаря ви.
<SPEAKER ID="200" NAME="Ana Gomes" LANGUAGE="PT">
Насилието в Мексико е свързано с трафика на наркотици и със социалното неравенство, което се задълбочи още повече поради икономическата криза. Ключът към решаване на проблемите е борбата с безнаказаността. От първостепенно значение е да се инвестира в съдебната система, за да може престъпниците да бъдат съдени и наказвани и да се гарантира защита на свидетелите и на жертвите, много от които са млади работнички, въвлечени във вълната на насилие от наркотрафикантите.
<P>
Ужасно е, че Хуарес е световната столица на убийствата на жени, но дори по-стряскаща е мъжкарската култура, която обяснява бездействието на органите за преследването на отговорните за тези престъпления и за закрилата на защитниците на правата на човека, включително журналистите.
<P>
Европа трябва да използва стратегическото партньорство с Мексико, за да подкрепи конструктивно всички, които се борят за правата на човека. Те са същите хора, които се борят за защита на принципите на правовата държава и демокрацията. Без права на човека няма принципи на правовата държава, нито демокрация.
<SPEAKER ID="201" NAME="Ryszard Czarnecki" LANGUAGE="PL">
Г-н председател, преди малко чух в тази зала призив да не се подписва споразумението с мексиканските органи. Не разбирам това предложение. В крайна сметка, ние хвалим президента на Мексико - и тези, които се изказаха малко преди мен, направиха същото - за неговата решителна борба срещу наркобароните и мафията. Затова ние следва да поздравим мексиканските органи за техните действия, като същевременно, разбира се, посочим, че покрай сухото гори и мокрото, и че в тази борба те все пак трябва да се опитат да зачитат правата на човека. Това е очевидно. Ние трябва да разберем положението в държава, която се бори с огромните и организирани престъпни синдикати и с мафията в продължение на десетилетия. Ако президентът на държавата обяви война в тази област, на него следва да му бъде предоставена пълна подкрепа. Въпреки това ние тук, разбира се, говорим за журналистите, говорим и за другите жертви. Следва да се подчертае, че тези хора не следва да бъдат превръщани в жертви на дискриминация.
<SPEAKER ID="202" NAME="Rui Tavares">
от името на групата GUE/NGL. - (PT) Госпожи и господа, точно тази сутрин мексиканският профсъюз на електротехниците беше обкръжен от полицията - между 100 и 200 полицаи. Това е същият профсъюз, който след обявяване на обща стачка стана свидетел на залавянето на един от неговите ръководители - Доминго Агилар Васкес - на следващия ден, 16 март, и на задържането му по фалшиви обвинения.
<P>
Това нападение над свободата на профсъюзите в Мексико, проведено директно от правителството, е дори по-шокиращо, защото тук ние говорим за мексиканското федерално правителство, което не наказва за престъпления извършени например от неговите собствени военни, или за неефективността на борбата срещу трафика на наркотици.
<P>
Да, положението е сложно. Въоръжените сили предприемат нападения срещу наркотрафикантите, но същевременно има нападения и над профсъюзите. Случва се така, че в ситуация на неефективност, безнаказаност и надигащ се авторитаризъм, демокрация като мексиканската се огъва и излиза от контрол.
<P>
Парламентът трябва енергично да осъди и преди всичко, да призове мексиканското правителство най-накрая да спре да бъде неефективно по отношение на престъпниците и очевидно толкова авторитарно например по отношение на профсъюзите, работниците и движенията на гражданското общество.
<SPEAKER ID="203" NAME="Eija-Riitta Korhola" AFFILIATION="PPE">
- (FI) Г-н председател, аз искам да подчертая два въпроса в нашата резолюция относно Мексико.
<P>
Първо, както чухме, тази година насилието се увеличава. Мексико е под властта на големи наркокартели и изчисленията сочат, че насилието, извършено от тях, вече е взело 15 000 човешки живота. Особено лошо е положението близо до границата между Мексико и Съединените американски щати. Мексиканското правителство се опитва да постави положението под контрол чрез масирана военна и полицейска операция. Тази стратегия вече е обект на много критики. Очевидно отговорността за търговията с наркотици, прането на пари и проблемите, които те причиняват, включва и други държави, и Мексико се нуждае от помощ и сътрудничество.
<P>
Второ, искам да спомена неотдавнашните съобщения на "Амнести интернешънъл" относно нежеланието от страна на органите да защитават активистите за правата на човека. Тези, които се застъпват за местното население и за бедните общности, са изложени на особена опасност. Когато става опасно да се насърчават правата на човека, мнозина трябва да помислят за рисковете на работата, извършвана от активистите. Тогава тези, в чийто интерес работят активистите, губят надежда.
<P>
Тези проблеми, въпросите относно търговията с наркотици и правата на човека трябва да бъдат поставени на обсъждане също така през май, когато обмисляме плановете за сътрудничество на следващата среща на високо равнище ЕС-Мексико.
<SPEAKER ID="204" NAME="Silvia-Adriana Ţicău" AFFILIATION="S&amp;D">
(RO) Мексиканското правителство трябва да поеме твърд ангажимент за борба с трафика на наркотици и за зачитане на правата на човека и принципите на правовата държава.
<P>
Трафикът на наркотици води до актове на насилие, завършващи със загуба на човешки живот. През 2009 г. градовете Тихуана и Сиудад Хуарес се наредиха сред десетте най-опасни града в света. От 2007 г. насам във войната срещу наркотиците са извършени 15 000 убийства, като само за 2009 г. цифрата е 7 724.
<P>
Младите хора и жените са най-силно засегнати от трафика и употребата на наркотици. В Мексико икономическата криза може да се превърне в социален конфликт, като бедността и липсата на образование са факторите, които обричат младите хора да бъдат жертва на употребата на наркотици. През 2010 г. приблизително 7,5 милиона млади хора в Мексико нямат възможност да се запишат в официалната образователна система, което също така означава липса на надежда за достоен живот.
<P>
В заключение бих казала, че диалогът между Европейския съюз и Мексико трябва да бъде ускорен с цел насърчаване на икономическото и социалното развитие, а така също и на зачитането на правата на човека и принципите на правовата държава.
<P>
Благодаря ви.
<SPEAKER ID="205" NAME="Bernd Posselt" AFFILIATION="PPE">
(DE) Г-н председател, в Парламента ние често обсъждаме диктатурите. В Мексико няма диктатура, а има демокрация. Ние разискваме отделни случаи на сериозно нарушаване на правата на човека. Това не е основният въпрос за Мексико. Основният въпрос е, че тази голяма демократична държава, която е наш стратегически партньор, страда от сериозна, вероятно дори фатална болест в продължение на десетилетия.
<P>
Затова тя се нуждае от правилното лечение и точния лекар. Президентът Калдерон и неговите другари по оръжие са лекарят. Това не означава, че те могат да използват или че им е позволено да използват всякакво съществуващо лечение, но въпреки това, ние трябва да ги подкрепим.
<P>
Ето защо аз считам за толкова важен параграф 12 от резолюцията, в който ние заявяваме, че възнамеряваме да използваме повече нашия финансов инструмент за укрепване на доброто управление, принципите на правовата държава, структурите на държавата според принципите на правовата държава срещу тази дезинтеграция на държавата, срещу организираната престъпност, срещу тази безнаказаност, която съвсем основателно е критикувана. Ние обаче не можем да направим това чрез замразяване или изоставяне на нашите контакти, а по-скоро чрез тяхното засилване.
<SPEAKER ID="206" NAME="Francisco José Millán Mon" AFFILIATION="PPE">
(ES) Г-н председател, ние всички сме обезпокоени от нарастването на насилието в Сиудад Хуарес, но аз разчитам на широките мерки, които мексиканските органи са приели с оглед ефективното справяне с това сложно положение. Аз също така подкрепям енергичната битка, водена понастоящем от президента Калдерон срещу трафика на наркотици, който е много сериозна обща заплаха, тревожеща всички нас. Ето защо ние следва да помогнем на мексиканските органи в трудната борба.
<P>
Госпожи и господа, през последните 10 години Мексико премина през много положителен процес на политическа и правителствена модернизация. Президентът Калдерон последователно насърчава реформите. Мексико също така пое по-големи международни отговорности и играе активна роля например в Организацията на обединените нации и в Г-20.
<P>
В Парламента в рамките на скромните ми възможности аз винаги съм подкрепял установяването на стратегическо партньорство между Европейския съюз и Мексико, което накрая беше постигнато през 2008 г. Надявам се, че ще можем да приемем амбициозен съвместен план за действие или програма на срещата на високо равнище през май в Мадрид, защото Европейският съюз и Мексико трябва да работят заедно в много области както на двустранно равнище, така и на многостранни форуми, за да посрещнат заедно предизвикателствата и заплахите, включително трафика на наркотици и други форми на организираната престъпност.
<SPEAKER ID="207" NAME="Charles Tannock" AFFILIATION="ECR">
- (EN) Г-н председател, Мексико от дълго време е основен канал за най-големия пазар в света на наркотични вещества - Съединените американски щати. Затова Мексико носи белезите на бруталност и насилие, които вървят ръка за ръка с търговията на наркотици. Освен това Мексико като държава с население от 100 милиона души и като изключително важен стратегически партньор на ЕС все повече, за съжаление, се превръща във важен пазар за кокаин. Особено тревожна е нарастващата употреба на наркотика от страна на младите хора.
<P>
Свързаното с наркотиците насилие в Мексико изглежда се засилва, с все повече на брой страшни убийства, а журналистите, които пишат по тези случаи, стават мишена. Ширещите се безработица и бедност също не помагат, а пораждат климат на беззаконие в различните части на Мексико. Президентът Калдерон е изправен пред огромни предизвикателства, но е изпълнен с решимост да ги посрещне лице в лице и ЕС следва енергично да го подкрепи. По-конкретно, ние следва да подкрепим всички негови усилия за реформиране и преструктуриране на полицията и наказателноправната система, за да се прекъснат корупционните връзки между наркокартелите и правоприлагащите органи. Считам, че той също така има всички основания по отношение на необходимостта от използване на армията като временна извънредна мярка.
<SPEAKER ID="208" NAME="Янез Поточник">
член на Комисията. - (EN) Г-н председател, безпрецедентното повишаване на насилието в държавата е създало чувство на дълбока несигурност сред населението. Разбира се, Комисията изразява силно безпокойство от това положение. Ние знаем, че мексиканските органи приемат нещата сериозно и са въвели много мерки за справяне с проблема.
<P>
Основен приоритет е войната срещу организираната престъпност, водена от президента Калдерон. Освен разполагането на голям брой военни навсякъде из страната за борба с организираната престъпност, Мексико прави огромни усилия за укрепване на правоприлагането и на съдебната система.
<P>
През август 2008 г. беше приет пакет от мерки за сигурност, насочени към реорганизиране на мексиканската правоприлагаща и съдебна система. Съдебната реформа, приета от Конгреса на Мексико през 2008 г., има потенциала да се заеме с основните системни проблеми, срещу които е изправено наказателното правосъдие в Мексико, въпреки че ние знаем, че прилагането на реформата ще изисква дългосрочен ангажимент.
<P>
Мексико също така полага сериозни усилия да реагира на тревогите относно случаите на нарушаване на правата на човека, и по-специално въздействието на групи на организираната престъпност и законните права на свобода на медиите и свобода на изразяване, което беше доведено до знанието на ЕС от организации на гражданското общество. Във връзка с това през 2006 г. мексиканското правителство конституира специален прокурор за престъпленията, извършвани срещу журналисти.
<P>
То прави осезателни усилия за справяне с други недостатъци, както се вижда от одобряването на федерален закон за премахване на насилието спрямо жените и от назначаването на специален прокурор по този въпрос, и от новия федерален закон за борба с трафика на хора.
<P>
Като член на Съвета по правата на човека на Организацията на обединените нации Мексико се обвърза с обещание да приеме държавна политика за правата на човека и да остане отворена по отношение на правата на човека на международно равнище. Въпросът за защитата на правата на човека в рамките на борбата срещу организираната престъпност и неприкосновеността на защитниците на правата на човека намират отражение в препоръките, приети от Мексико в резултат на участието й в общия периодичен преглед на ООН.
<P>
Мексико показа интерес и готовност за обсъждане с Европейския съюз на всички тези въпроси съвсем неотдавна по време на Деветата среща на Съвместната комисия Европейски съюз - Мексико, проведена в Брюксел на 26-27 ноември 2009 г. Тази област наистина е предмет на всеотдайно сътрудничество.
<P>
На 3-4 декември 2009 г. ЕС и Мексико организираха съвместно международен семинар в Канкун на тема "Законното използване на сила и защитата на правата на човека". Семинарът предостави възможност за провеждане на експертни консултации относно политически проектодокумент за отговорността на местните полицейски сили за правата на човека.
<P>
Политическият проектодокумент беше представен на местния конгрес на Кинтана Роо след семинара. Тази инициатива допълва наскоро приетия федерален закон за реформа на съдебната система и тя може да бъде приложена по същия начин от други федерални щати.
<P>
Ние считаме, че стратегическото партньорство ЕС-Мексико предоставя на ЕС най-добрата рамка за подкрепа на Мексико в областта на обществената сигурност и на принципите на правовата държава. Документът за стратегическо партньорство, който в момента се договаря, предвижда установяването на официален политически диалог между ЕС и Мексико по въпросите на сигурността, както и засилено сътрудничество със съответните агенции на ЕС като Европейския полицейски колеж (CEPOL), Европейската полицейска служба (Европол), Европейското звено за съдебно сътрудничество (Евроюст) и Европейския център за мониторинг на наркотиците и наркоманиите (ЕЦМНН).
<P>
От страна на Комисията, ние вече подкрепяме проект от 2004-2007 г. за укрепване на правораздаването в Мексико. По-нататъшно сътрудничество в областта се предвижда за периода 2011-2013 г.
<P>
В заключение, Мексико очевидно е изправена пред важни предизвикателства в областите на обществената сигурност и на зачитането на правата на човека. Не е лесно и положението далеч не е идеално, но също така е справедливо да се каже, че държавата показва готовност и решимост да гарантира съвместимостта на ефективната политика за обществена сигурност и зачитането на правата на човека. Ние ще продължим да подкрепяме Мексико в нейните усилия.
<SPEAKER ID="209" NAME="Председател">
Разискването приключи.
<P>
Гласуването ще се проведе след разискванията.
