<CHAPTER ID="024">
Обща имиграционна политика за Европа: принципи, действия и инструменти (кратко представяне) 
<SPEAKER ID="221" NAME="Председател">
Следващата точка е кратко представяне на доклада на г-н Busuttil, от името на комисията по граждански свободи, правосъдие и вътрешни работи, относно обща имиграционна политика за Европа: принципи, действия и инструменти (2008/2331)(INI)).
<SPEAKER ID="222" NAME="Simon Busuttil" LANGUAGE="MT">
Ако трябва да обобщя доклада си в два реда: първо, Европейският парламент е твърдо в подкрепа на обща имиграционна политика, и второ, Парламентът вече не иска да има фрагментирана имиграционна политика. Той иска по-скоро последователна политика, защото само такава политика може да бъде ефективна.
<P>
Казвам това сега с още по-силно убеждение в светлината на последния случай отпреди няколко дни, когато корабът "Пинар" спаси 154 имигранти, намерени в международни води. Този случай подчертава необходимостта от обща политика. Всъщност това подчертава цената, която сме принудени да плащаме поради липсата на солидна обща политика. Каква цена? Цената е, че всеки отхвърля своята отговорност и я поставя на плещите на други и докато се сочим един друг с пръст има хора, които се давят и умират всеки ден пред очите ни.
<P>
Позорно е държава с население 60 милиона души да използва законите си в опит да прехвърли отговорността си на държава с население по-малко от половин милион души. Предполагам, че това е просто един изолиран случай и че италианският министър от партията "Лега Норд" е искал да спечели популярност няколко седмици преди изборите за Европейски парламент. Тези политически хитрини се забелязват лесно, но това не ги прави приемливи. Искам да похваля конструктивния дух на министър-председателите на Малта и Италия, които се намесиха, за да решат ситуацията с "Пинар". Благодарение на тяхната намеса разумът надделя над драматичните лудории. Здравият разум надделя над непреклонността и зачитането на закона победи закона на джунглата.
<P>
Надявам се, че благодарение на инцидента с "Пинар" всички ще разберем, че макар да е лесно да си прехвърляме отговорността и да се обвиняваме в злосторство, лесният път не води до решения. Пътят на истинската европейска политика води до решение, макар че може да е по-труден.
<P>
В моя доклад има шест основни точки: първо, трябва да сложим край веднъж завинаги на човешката трагедия, пред която сме изправени заради нелегалната имиграция; второ, механизмът за споделяне на бремето, заложен в Пакта за имиграцията, трябва да бъде приложен без забавяне и трябва да бъде преобразуван в задължаващ правен инструмент; трето, трябва да се наблегне повече на връщането на имигранти, които нямат право да останат на европейска територия; четвърто, всяко споразумение, сключено между Европейския съюз и трета страна трябва да включва и въпроса за имиграцията; пето, Европейската агенция за управление на оперативното сътрудничество по външните граници на държавите-членки на ЕС (Фронтекс) трябва да бъде подсилена не само финансово, но и с ресурси, което е още по-важно; и накрая, трябва да бъдем по-твърди в борбата с организираната престъпност.
<P>
В заключение, успяхме да постигнем компромиси по няколко точки от доклада. За съжаление все още има един нерешен въпрос, който беше вписан поради мнозинството, формирано в групата на социалистите, относно правото на глас на имигрантите. Това не е нещо, което мога да приема. Затова представих алтернативно решение на доклада, тоест да бъде заменено позоваването на правото на глас с компромис, който включва нова редакция.
<SPEAKER ID="223" NAME="Джо Борг" LANGUAGE="MT">
От името на Европейската комисия, искам да поздравя г-н Busuttil за важния доклад, който е изготвил. Докладът разглежда един централен въпрос, свързан с непрекъснатото развитие на Европейския съюз; именно общата имиграционна политика. Както се посочва в доклада, Пактът за имиграцията, приет от Европейския съвет миналата година, служи като отправна точка към общата политика в областта на убежището и имиграцията.
<P>
Сега трябва да гарантираме, че ангажиментите, уговорени в този пакт, се изпълняват. През следващия месец Комисията ще предложи средства, чрез които може да се следи изпълнението на този пакт. Това ще бъде осъществено посредством годишен доклад, който ще бъде издаван от Комисията. Тези доклади ще служат като основа за годишното разискване в рамките на Европейския съвет относно политиката в областта на убежището и имиграцията към 2010 г.
<P>
Определянето на основните цели на общата политика, както е установено в този пакт, следва също да се включи в многогодишната програма, а именно програмата от Стокхолм, която предстои да бъде приета по-късно през тази година по време на шведското председателство. Докладът на г-н Busuttil предоставя на Комисията изключително полезна информация, която ще й помогне да даде своя планиран принос под формата на съобщение, което следва да бъде прието преди това лято. Искам да подчертая общото сближаване на нашите идеи.
<P>
В различни части от доклада Busuttil Комисията се приканва да предприеме действия. Тук искам да отговоря, че Комисията вече активно е поела ангажимент. Примери за това може да се видят в разработването на съоръжения за временна и кръгова имиграция, подобренията, направени в областта на събирането и анализа на данни, разпространяването на информация относно наличните реалистични възможности за имигрантите и рисковете на нелегалната имиграция, както и в областта на сътрудничеството с трети държави.
<P>
Искам да се позова на една конкретна област, за която г-н Busuttil изказа своите опасения - солидарността между държавите-членки относно имиграционните въпроси. Както наблегна докладчикът в своето изказване, неотдавнашните събития, които се случиха в Средиземноморието, отново акцентираха върху проблемите и сериозния натиск, пред които са изправени определени държави-членки. Искам да ви уверя, г-н Busuttil, че Комисията изцяло се е ангажирала с намирането на решения за оказване на помощ на държавите членки, които са изложени на особено интензивен имиграционен натиск.
<P>
Тук искам да спомена три примера за мерки, които вече са предприети или предстои да бъдат предприети в това отношение. Регламентът от Дъблин следва да бъде изменен, така че да позволява преустановяване на прехвърлянията към тези държави-членки, които са под конкретен натиск. Европейската служба за подкрепа в областта на убежището ще бъде създадена, за да предоставя подпомагане на въпросните държави-членки, както и на държавите-членки ще се предоставя финансиране с цел вътрешно и доброволно преразпределение на имигрантите.
<SPEAKER ID="224" NAME="Председател">
Точката е приключена.
<P>
Гласуването ще се проведе в сряда, 22 април 2009 г.
<P>
Писмени изявления (член 142)
<SPEAKER ID="994" NAME="Corina Creţu  " LANGUAGE="RO">
Европейската комисия изчислява приблизително, че до 2050 г. Европейският съюз ще има нужда от 60 милиона работници от трети държави във време, в което работещото население ще намалява по-бързо. Следователно в дългосрочен план амбициозните цели на Лисабонската стратегия зависят от приноса на труда, внесен от държави извън ЕС.
<P>
Въпреки това в момента, по време на икономическата криза, нормата на безработицата се е увеличила значително като много трансгранични работници от новите държави-членки са сред засегнатите от загубите на работни места. В резултат на това изключително важно е да свържем имиграционната политика и политиката за заетост, за да постигнем справедлива и практична позиция, докато спазваме преференциалния принцип на Общността. Считам, че е грешно да предоставяме на имигрантите правото да се движат в рамките на ЕС, докато румънците и българите не могат да се възползват от пълна свобода на движение на европейския пазар на труда.
<P>
Неморално и опасно е да насърчаваме изтичането на мозъци от развиващите се държави, без да вземем предвид риска от ефекта на бумеранга и без да изразим опасения относно съществуващата дискриминация, при която на повечето имигранти се предлага работа под нивото на тяхната квалификация, по-специално на жените, като всички те стават жертва на отрицателните стереотипи и практики в държавите, от които произхождат, и на тези в държавите-членки на ЕС.
<SPEAKER ID="225" NAME="Jamila Madeira  " LANGUAGE="PT">
Според Евростат демографското застаряване в Европейския съюз в средносрочен план ще се превърне в реалност. Имиграцията може да изиграе катализираща роля за подобряване на икономическите резултати на Европейския съюз. В този смисъл трябва да признаем същностния характер на имиграцията към Европейския съюз.
<P>
Необходимо е да се води борба срещу нелегалния труд, тъй като този вид труд основно нарушава правата на работниците мигранти. Трябва да популяризираме европейската политика, насърчаваща нелегално пребиваващите работници мигранти да се регистрират при компетентните органи, като гарантираме, че това няма да води до бързи процедури за връщане в нарушение на правата на тези работници. Тези работници вече се намират в неблагоприятно положение при пристигането си в Европа и е ясно, че правилното управление на миграционните потоци може да донесе ползи едновременно за Европейския съюз и за трети държави.
<P>
Трябва да се борим срещу загубата на квалификации, често наблюдавана сред работниците мигранти. Тези работници, особено жените, в много случаи работят под равнището на тяхната квалификация.
<P>
Считам, че Комисията трябва да обърне конкретно внимание на проблема с признаването на квалификациите, както и насърчаването на обучението през целия живот, като се гарантира също, че имигрантите имат възможности да изучават езика на приемащата държава с цел да се осигури тяхната социална, професионална и културна интеграция в Европейския съюз.
<SPEAKER ID="993" NAME="Bogusław Rogalski  " LANGUAGE="PL">
Миграцията към Европа е явление, което протича непрекъснато в продължение на дълъг период от време и се насърчава от фактори като значителни съществени различия в жизнения стандарт между Европа и други региони по света.
<P>
Европа определено има нужда от общ подход към имиграцията в Европейския съюз. Бездействието на една държава-членка може да има пряко влияние върху други държави. Лошото управление на миграцията може да има сериозни последици за страните на произход и за самите имигранти.
<P>
Следва да осъзнаваме, че законната имиграция е полезно явление, което предоставя възможности на много различни групи. Мигрантите са изиграли много важна роля за развитието на Европейския съюз през последните десетилетия и тяхната работа все още е нужна на ЕС. Във връзка с това е необходима обща политическа визия, която да се основава на предишни постижения, но и да е насочена към бъдещето. За да се постигне тази цел, е необходимо по-ефективно сътрудничество. Има много хора, които рискуват живота си или здравето си, по-конкретно за да преминат новите южни и източни граници на Европейския съюз. Хиляди от тях умират в морето, докато търсят по-добър живот.
<P>
Имиграцията е едно от най-сериозните предизвикателства, пред които понастоящем е изправена Европа, и от нас зависи как ще реагираме на него. Можем да го превърнем във възможност или да навредим на много хора, като се справим погрешно с него.
<SPEAKER ID="992" NAME="Daciana Octavia Sârbu  " LANGUAGE="RO">
Въз основа на факта, че Европа е основната дестинация за имигрантите, хармонизирането на имиграционната законодателна рамка трябва да бъде сред приоритетите на Европейския съюз.
<P>
Ако ние, европейците, сега не предприемем мерки за насърчаване на обща имиграционна политика, по-късно ще понесем последиците от това, че не сме го направили навреме.
<P>
Мога да предвидя сценария от хиляди нелегални имигранти, които губят живота си в морето. Считам, че е наш дълг да предотвратяваме загубите на човешки живот. В това отношение трябва изцяло да се ангажираме с активно сътрудничество с държавите, от които идват нелегалните имигранти.
<P>
Считам, че общата европейска имиграционна политика ще докаже, че е политика, която подпомага солидарността с държавите-членки, разположени по границите на Европейския съюз, които понасят голям приток от имигранти.
<P>
Подкрепям мнението, че борбата срещу нелегалната имиграция може да се води единствено чрез насърчаване на контролираната легална имиграция. Всяка държава-членка трябва индивидуално да поема строги ангажименти за създаване на благоприятни условия за легална имиграция.
<P>
Приветствам този доклад, който се оказа наистина амбициозен, и се надявам, че той ще бъде приет с голям успех по време на гласуването на пленарната сесия.
