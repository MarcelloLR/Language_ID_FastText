<CHAPTER ID="017">
Бази данни, свързани с расовия или етнически произход в ЕС (разискване)
<SPEAKER ID="621" NAME="Председател">
Следващата точка от дневния ред е разискването относно:
<P>
въпроса, изискващ устен отговор, зададен от Monika Flašíková Beňová, Claude Moraes, Kinga Göncz и Sylvie Guillaume, от името на групата S&D, към Комисията, относно бази данни за расовия и етнически произход в ЕС - B7-0553/2010);
<P>
въпроса, изискващ устен отговор, зададен от Hélène Flautre, Raül Romeva i Rueda и Judith Sargentini, от името на групата Verts/ALE, към Комисията, относно бази данни за расовия и етнически произход в ЕС - B7-0554/2010);
<P>
въпроса, изискващ устен отговор, зададен от Renate Weber, Nathalie Griesbeck, Sophia in 't Veld, Sonia Alfano, Cecilia Wikström, Louis Michel, Sarah Ludford, Gianni Vattimo, Leonidas Donskis, Alexander Alvaro, Niccolò Rinaldi, Ramon Tremosa i Balcells, Метин Казак и Marielle De Sarnez, от името на групата ALDE, към Комисията, относно бази данни за расовия и етнически произход в ЕС - B7-0556/2010);
<P>
Въпрос, изискващ устен отговор, зададен от Rui Tavares, Cornelia Ernst, Marie-Christine Vergiat, Cornelis de Jong, Nikolaos Chountis, Marisa Matias и Eva-Britt Svensson, от името на групата GUE/NGL, към Комисията, относно бази данни за ромите и дискриминация - B7-0557/2010).
<SPEAKER ID="622" NAME="Monika Flašíková Beňová" LANGUAGE="SK">
Според неотдавнашната информация в медиите френската жандармерия управлява база данни, наречена MENS, насочена към ромите и други пътуващи.
<P>
Неправителствени организации са подали жалба срещу създаването на незаконна и недекларирана база данни за съхраняване на "лични данни за расовия и етнически произход" и са обявили допълнителни обжалвания пред съответните органи. Френските органи обаче отричат съществуването на такава база данни. Министърът на имиграцията заяви преди това, че биометричните данни на експулсираните роми ще се съхраняват в базата данни OSCAR и в нова база данни, която е в процес на създаване. Същевременно се докладва, че дори Нидерландия и други държави от Европейския съюз регистрират данни за етническа и расова принадлежност. В този контекст Съветът обсъжда проект на заключения с много неясна формулировка относно "мобилните (пътуващи) криминални групи" и без да уведоми ЕП за тази инициатива.
<P>
Ето защо, г-жо член на Комисията, бих искала да Ви попитам какво предприема Комисията във връзка с доказателствата за съществуването на базата данни MENS във Франция за потвърждаване на тази информация. Ако Комисията счете, че базата данни накърнява принципа на недискриминация, какви мерки ще вземе, за да поправи положението? Ще разисква ли Комисията процедура за нарушение срещу държавите-членки и в контекста на неотдавнашните събития в други държави-членки относно създаването на бази данни за расовата и етническа принадлежност, ще започне ли Комисията разследване за събиране на допълнителни сведения за такива бази данни и оценка на тяхната законност в съответствие с принципа на недискриминация? И накрая, бих искала да попитам и какво предприема Комисията, за да гарантира, че държавите-членки в своите административни и правоприлагащи процедури не прибягват до етнически профили.
<SPEAKER ID="623" NAME="Hélène Flautre" LANGUAGE="FR">
Добър вечер, г-жо председател, г-жо член на Комисията. Г-жо Рединг, Вие съвсем основателно сте удовлетворена, че в последната минута Франция отговори на процедурата на Европейската комисия за нарушение и представи законодателна програма за установяване на процедурни права съгласно изискванията на Директивата относно свободата на движение.
<P>
Според Вашата оценка тези обещания са истински и в резултат на това производството за нарушение беше замразено - а не отменено. Ние вземаме предвид Вашите бележки, но като членове на Европейския парламент бихме искали също да можем да наблюдаваме изпълнението на тези ангажименти. Това означава да разполагаме с информация за поетите обещания и за графика, предоставен от френските органи. Да не забравяме също и че Вие поискахте от Франция проучване дали административната процедура за придружаване на лица до границата, за да напуснат държавата не е дискриминационна. Какво се случи с тези проучвания? Получихте ли отговор?
<P>
Подобно на разкритата от пресата информация относно безчестното и дискриминационно циркулярно писмо от август, неотдавна беше публикувана информация за досие - база данни - която съдържа лични данни, включително за етническа и расова принадлежност. Не накърни ли тази нова хитрина Вашето доверие в обещанията на френските органи и в точността на предоставяната информация?
<P>
Г-жо Рединг, няма ли да се съгласите, че логичната следваща стъпка сега е да ни кажете докъде стигна проучването на поисканите от Комисията документи за предполагаеми дискриминационни практики във Франция, както и по отношение на евентуалните нарушения на стандартите за защита на личните данни, залегнали в правото на Общността?
<P>
Мисля, че днешните европейски граждани имат право да искат отговорна Комисия, която може да популяризира успехите си, но и ще действа решително за спазване на процедурите срещу френските органи. В края на краищата правите това като цяло за всички държави-членки на ЕС, които по всеобщо признание имат лоши практики по отношение на ромите.
<P>
Ще изтъкна също и, че самата CNIL потвърди съществуването на четири незаконни файла, които съдържат лични данни и в които обектите са описани като цигани или роми.
<SPEAKER ID="624" NAME="Sophia in 't Veld" LANGUAGE="EN">
Г-жо председател, ние знаем, че членът на Комисията е много решителна и смела личност. Г-жо член на Комисията, никой няма да успее да Ви спре и Вие обикновено не се нуждаете от побутване. Ако искате нещо, Вие вървите право към целта си. Иска ми се в този конкретен случай да сте наистина толкова решителна.
<P>
Точно тази седмица публикувахте съобщението на Комисията за ефективното прилагане на Хартата на основните права. В съобщението се казва, че Комисията напълно ще се възползва от своите правомощия, за да гарантира, че държавите-членки прилагат правото на ЕС при пълно зачитане на основните права и че Вие няма да се колебаете да започнете процедури за нарушение.
<P>
В случая с Франция аз се чудя защо Комисията разчита изцяло на декларациите на правителството, когато, както току-що изтъкна и Hélène Flautre, имаше поредица от декларации, които в последствие се оказаха ненадеждни. Защо Комисията не започне собствено разследване? Ние и преди искахме това. Знаете, че мнозинството в този Парламент е зад Вас. Знаем, че има много възражения от страна на държавите-членки, но ние сме зад Вас, г-жо Рединг.
<P>
Аз бих искала да спомена положението във Франция, положението в Италия, което изглежда дори още по-сериозно и положението в собствената ми родина. Преди всичко аз бих искала да знам дали съществуването на такива бази данни може да се потвърди. Имаме ли доказателство, че те съществуват или че не съществуват? Разполагаме ли със списък? В случая с Нидерландия аз знам, че има списък, защото общините, които създадоха базите данни, са доста горди с тях; те считат, че са свършили много добра работа. Те вероятно са го направили с добри намерения. Ако базите данни съществуват, каква ще е Вашата позиция - те законни ли са или незаконни? Ако са законни, няма какво да разискваме. Ако са незаконни, трябва да започнем процедура за нарушение. Толкова е просто.
<P>
Комисията не се колебае по други въпроси. Например Вие се заехте сериозно с опозицията, когато искахте да въведете ред в тарифите за роуминг за мобилните телефони. Ако са налице картели, Комисията не се колебае нито секунда. В този случай мисля, че Комисията трябва да действа. Г-жо Рединг, сега е времето ЕС да докаже, че е общност на ценностите и че ще се намеси, ако се нарушават основни права на човека. Гражданите ни наблюдават.
<P>
Като Hélène Flautre и аз искам от Вас да посетите комисията по граждански свободи, правосъдие и вътрешни работи, за да ни обясните какво е положението и какви действия възнамерява да предприеме Комисията. Аз също, като член на Парламента и като европейски гражданин очаквам да получа пълен достъп до кореспонденцията с Франция и евентуално с други държави-членки.
<SPEAKER ID="625" NAME="Cornelia Ernst" LANGUAGE="DE">
Г-жо председател, госпожи и господа, аз просто ще задам въпроса: какво е положението по отношение на недискриминацията и равнопоставеността на ромите в Европа? Сега, когато чуваме, че френската жандармерия създава етнически мотивирани бази данни за ромите - а аз считам, че такива бази данни са забранени - и същото се случва и в други държави до голяма степен с превантивни цели, значи наистина границата е достигната. И във Франция, и в ЕС базите данни, които се използват преди всичко за събиране на лични данни относно расова или етническа принадлежност, са просто забранени поради големия риск от злоупотреби и заради риска от дискриминация. Само при много специални обстоятелства и с конкретни цели, при зачитане на недопускането на дискриминация, може изобщо да се събират данни с такъв характер. Ромите не трябва да бъдат инкриминирани и това е въпрос от решаващо значение. Етнически мотивираните бази данни с цел предотвратяване на престъпления са незаконни. Ромите не трябва да бъдат обект на специално събиране на данни заради начина им на живот и ние очакваме Комисията, с други думи, Вие, г-жо Рединг, да отхвърлите всяка форма на събиране на етнически или расистки данни и да работите упорито, за да гарантирате, че това наистина е прекратено в съответните държави.
<P>
Честно казано, аз все по-често се питам всъщност какво друго правим в Парламента и в рамките на ЕС освен да говорим, говорим, говорим и какво наистина успяхме да направим на практика, за да подобрим положението на ромите в Европа, освен да говорим, говорим, говорим. Ако разгледаме събирането на данни, виждаме, че в много държави-членки на ЕС ромите са превърнати в изкупителна жертва и хора, които да разиграваме. Те биват експулсирани в Косово и, вършейки това, Франция нарушава Договорите на ЕС от месеци, нарушава се принципа за недопускане на дискриминация - и Комисията се държи като че ли е удовлетворена - а аз гледам на това по доста по-различен начин от предходния оратор - от обещанието на френското правителство да представи правното основание за транспонирането на Директивата за свободното движение от началото на 2011 г. В интерес на благоприличието обаче трябва да се каже, че Франция трябва да прекрати експулсирането на роми и е важно също онези роми, които бяха несправедливо експулсирани, да бъдат подпомогнати за връщането си във Франция.
<P>
Във връзка с базите данни бих искала да Ви попитам: с каква категорична информация разполагате, какви инициативи ще предприемете, ако такива бази данни действително съществуват по този начин, и ще започнете ли в такъв случай процедури за нарушение Договора?
<SPEAKER ID="626" NAME="Вивиан Рединг" LANGUAGE="EN">
Г-жо председател, считам, че е в ущърб на правата на човека да седим тук толкова късно вечерта и да обсъждаме важни въпроси, които би трябвало в действителност да обсъждаме през деня, а не посред нощ, когато нормалните човешки същества трябва да почиват в домовете си и да си лягат да спят.
<P>
Като оставим това настрана, имаше много разисквания, много скандали и много действия през последните седмици и аз мисля, че Парламентът би трябвало да разгледа това, което се случи във Франция, и реакцията на Европейската комисия на това един вид историческо събитие. Досега в историята на нашия Европейския съюз никога не е имало съдебно дело, започнато заради права.
<P>
Ние сме започвали съдебни дела заради търговия, заради икономика, заради финанси, но това е първият път, когато въз основа на Договора от Лисабон и на Хартата на основните права, която е включена в Договора от Лисабон, Комисията казва "стига".
<P>
Комисията реши - всички 27 члена на Комисията - на 29 септември да започне процедура за нарушение срещу Франция заради неспазването на правата на човека, правата на отделния гражданин.
<P>
Не е необходимо да говоря за всичкия натиск, упражнен след този момент, но Комисията единодушно заяви, че ще започне процедура за нарушение и ще постави ултиматум на Франция. Ако Франция не отговори по положителен и приемлив начин преди 15 октомври, това съдебно производство ще се реализира. Това е обикновеният начин за процедиране с всички държави-членки.
<P>
Какво се случи? Франция даде отговор. И това беше първият път, той беше уникален по отношение на разглеждането на въпроси и аз лично считам, че беше първият момент на Европа на гражданите.
<P>
Нека един ден историците да разгледат това. Ние сме в средата на производството, в средата на битката, така че можем да я погледнем от различни гледни точки.
<P>
Обективно погледнато, какво направи Франция? Франция направи точно това, което Комисията поиска от нея. Съгласно директивата от 2004 г. има конкретни права - наричаме ги още процедурни права - които съществуват в името на закрилата на гражданите от неприемливи действия на органите в случай на задържане. А тези процедурни права не са приложени във френското законодателство. Така че казахме на Франция: до 15 октомври ние трябва да знаем начините, по които възнамерявате да промените френското законодателство, за да приложите процедурните права от 2004 г. и да ни покажете надежден график за въвеждането им във френското законодателство.
<P>
Е, получихме го. Получихме го един час преди изтичането на срока, но го получихме. От 8,00 ч. в събота сутринта моите експерти разглеждат документите и днес аз достигнах до заключението, че по всички поставени съобразно закона от Комисията към Франция пунктове са получени отговори, макар че, разбира се, все още не са приложени в националното френско законодателство, защото те първо трябва да отидат в сената и след това да бъдат въведени de facto във френското законодателство и действително да се прилагат.
<P>
Ние решихме, че предоставените от френското правителство документи ни удовлетворяват, но не можем да приключим делото, защото тези обещания, тези елементи на законодателството, тези предлагани закони все още не са изпълнени. Затова ние обявихме, че замразяваме делото, но го оставяме открито. Оставяме го открито до момента, когато френското правителство наистина ще е приложило това законодателство de facto в ежедневните производства.
<P>
Това е нещо, което аз приемам като един вид победа. Помислете за всичко, което се случи. Сега французите ще кажат, че няма проблем, че никога не е имало никакъв проблем. Е, имаше проблем и те ни представят закона, който ще променят. Да видим дали ще го направят. Аз вярвам, че ще го направят.
<P>
Имаше втори въпрос за отношението към някои лица през лятото и дали те като личности и европейски граждани имат процесуални гаранции, или са били дискриминирани.
<P>
Защо не започнах процедури за нарушение като тези, които започнах по отношение на законите? Просто, защото, ако искаме да действаме, ние можем да действаме само въз основа на законни доказателства. Не можем да предприемем действия само защото имаме чувството, защото сме убедени, че нещо не е както трябва. Ние трябва да имаме законни доказателства и затова поискахме от френското правителство да ни предостави досиета за тези лица.
<P>
Сега ние разполагаме с досиетата за лицата, няколко камари с досиета. Моите експерти ги анализират и ми казаха, че непременно ще имат уточняващи въпроси към френското правителство и те считат, че ще приключат с анализа на отговорите от правителството в срок от четири седмици.
<P>
Така че считано от днес ние имаме тези два случая. Аз мисля, че това е много важен факт, защото бих искала съвсем искрено да кажа на членовете на Парламента и, че прилагането на Директивата от 2004 г. за свободното движение също не е безупречно. Това, което виждаме сега благодарение на твърдата позиция на Комисията, е, че всички държави, които също не са изрядни - не толкова неизрядни колкото Франция, но не и изрядни - започват да говорят, че сега те също ще прилагат директивата пълно и точно.
<P>
Така че нещо се случи. Мисля, че цяла Европа разбра, че вече не се шегуваме и че с правата на човека, правата на нашите граждани и ценностите на нашето общество трябва да се работи много сериозно.
<P>
Това е достатъчно по въпроса за Франция, защото Комисията взе решение по въпроса, но той не е приключен и процедурата остава открита.
<P>
Сега по въпроса за базата данни, с която евентуално разполага френската жандармерия и която се предполага, че съдържа етнически данни. Първо, Комисията отблизо следи развитието по въпроса. Ние отново получихме уверения от френските органи, че всичко е наред, но там се прилага различна система, защото има френски закон за защита и работа с личните данни, които се проверяват според нашите правила от френския орган за защита на личните данни CNIL. Извършената от CNIL проверка и предварителният публичен доклад от миналата седмица съответстват на правилата. Вие видяхте резултатите на CNIL. Аз също ги прочетох. Понякога в пресата нещата се представят в непълен вид, защото от CNIL също казаха, много сериозно, че може да няма етнически елементи, но със сигурност има бази данни, които не са разрешени от органите.
<P>
По отношение на съответствието със законодателството на ЕС, предоставената информация трябва да гарантира, че положението е обхванато от Директивата за защита на данните. Този случай може би трябва да се отнася само за цели, свързани с имиграцията. За имиграцията има редица гаранции и защитни мерки, които се прилагат по отношение на това, което наричаме "чувствителни данни". Чувствителни данни могат да се обработват само в изключителни случаи, в случаи от обществен интерес; те подлежат на специални защитни мерки и тези подходящи защитни мерки трябва да бъдат осигурени от засегнатите държави.
<P>
Ако обработката на данни не попада в обхвата, регулиран от Директивата относно защитата на личните данни, тогава би могло да се прилага рамковото решение от 2008 г. относно защитата на личните данни, обработвани в рамките на полицейското или правосъдно сътрудничество по въпросите на престъпността.
<P>
В това отношение, все още имаме проблем, защото тази рамкова директива се прилага едва от 27 ноември тази година. Така, че въз основа на тази директива правомощията на Комисията са доста ограничени.
<P>
Ще отговоря на много конкретните въпроси, които бяха зададени в допълнение към случая с Франция. Има ли други държави-членки, където бихме могли да потвърдим евентуалното съществуване на бази данни, които съдържат данни за етническа или расова принадлежност?
<P>
Съгласно Директивата за защита на личните данни обработката на такива чувствителни данни се одобрява по изключение и трябва да се съобщава на националните органи за защита на личните данни. Органът за защита на личните данни във Франция е CNIL. За тези изключения поради значителния обществен интерес трябва да бъде уведомена също и Комисията.
<P>
При направено такова уведомление националният орган за защита на личните данни и Комисията трябва да оценят дали мерките съответстват на правилата за защита на данните и във връзка с това ние имаме предварителния анализ на CNIL, който показва, че такива одобрения не са искани. Така че ние трябва да оставим на съдебните органи във Франция да свършат съдебната работа, за което те не само са упълномощени, но и са отговорни.
<P>
Какво става в Нидерландия? Имаше няколко бази данни, в които беше предвидена обработка на чувствителни данни и които бяха обявени пред Комисията през 2005 и 2006 г. Най-спорната база данни се отнасяше за престъпни действия на младежи от карибски произход. Оттогава тази база данни беше заличена.
<P>
Неотдавна една община в Нидерландия планираше да създаде файл с етнически данни, но по препоръка от нидерландския орган за защита на личните данни отмени проекта. Това показва, че там, където органите за защита на личните данни, националните органи за защита на личните данни, са отговорни, системата, предвидена в тази директива, работи.
<P>
Между другото, искам да кажа на Парламента, че аз работя върху реформа на Директивата за защита на личните данни отчасти с цел да се засили независимостта и възможностите за намеса на националните органи за защита на личните данни в европейската рамка.
<P>
Това е засега: аз трябва да съкратя изказването си, защото след 24,00 ч. няма превод, така че нека спрем тук.
<SPEAKER ID="627" NAME="Véronique Mathieu" LANGUAGE="FR">
Г-жо председател, г-жо Рединг, госпожи и господа, доволна съм да чуя, че колегията на Комисията не възнамерява да води процедури за нарушение срещу Франция във връзка с Директива 2004/38/EО. Преди известно време обаче на среща на комисията по граждански свободи, правосъдие и вътрешни работи аз зададох въпрос по тази тема и вече ви казах, че Франция представи цялата информация през 2006 и 2007 г. заедно с графика за транспониране на Директива 2004/38/EО.
<P>
Въпреки това Вие сега демонстрирате изненада от констатацията, че процесуалните права не са адекватни. Вие в действителност никога не отговорихте на въпроса ми, г-жо Рединг, така че днес аз искам да получа отговор.
<P>
Имам да кажа едно нещо по въпроса за базата данни MENS. Мисля, че опозицията и други сега започват да се уморяват от това разискване. Много е лесно да се докаже, че няма основание за такива твърдения. Вие разполагате със заключенията от доклада на CNIL, представен на министър-председателя. Мисля, че Вие, както и аз, сте получили и доклада на генералния директор на националната жандармерия, г-жо Рединг. Вие споменахте няколко пункта, които очевидно считате за незадоволителни.
<P>
Вие защитавате правата на човека, но ние не би трябвало да се ограничаваме до защита на правата на малцинствата. Необходимо е да се защитават правата на всички хора и това се изисква от всички нас. Ние във Франция също сме почтени и аз мога да гарантирам, че базата данни MENS никога не е съществувала. Г-жо Рединг, CNIL проведе проучване с търсене на различни неприятни ключови думи като цигани и роми и не откри никакви свидетелства, че националната жандармерия притежава такива файлове.
<P>
Единствената критика, която може да се насочи към националната жандармерия е, че не е обявила тази база данни, но файловете не съдържат информация относно произход. Националната жандармерия просто има някои файлове, които...
<P>
(Председателят изисква от оратора да приключи)
<P>
Моля, позволете ми да завърша бележките си. Аз съм единственият оратор от групата на Европейската народна партия (Християндемократи), така че бих искала да се възползвам от възможността да говоря от името на моята група.
<P>
Тези файлове съдържат информация относно групи лица, които нямат установено местопребиваване и дом; те не съдържат данни за етническа принадлежност. Така че, макар да нямаше становище от CNIL, аз бих искала да признаете поне, че няма...
<P>
(Възклицание)
<P>
Да, истина е и аз искам вие да признаете този факт. Бих искала също, Вие г-жо Рединг, да оставите настрана подозренията си към френското правителство. Вашето отношение заплашва да се превърне в нездравословна загриженост.
<SPEAKER ID="628" NAME="Sylvie Guillaume" LANGUAGE="FR">
Г-жо председател, г-жо член на Комисията, госпожи и господа, етническото профилиране не е нова практика в държавите-членки, но тя изглежда става все по-интензивна през последните години в името на антитерористичните операции, поддържането на законността и реда, и дори на борбата с незаконната имиграция. Неотдавнашни разкрития относно съществуването на бази данни за ромите и лица, пътуващи във Франция, показаха колко е важно Комисията да продължи разследванията си, за да получи допълнителна информация относно съществуването на тези бази данни, но също и да установи дали базите данни са законни и съвместими с принципа на недискриминация.
<P>
Г-жо член на Комисията, аз не споделям напълно Вашия ентусиазъм относно отговора, даден от Франция преди няколко дни, но аз наистина разбирам защо се изразихте по този начин.
<P>
Казвате ни, че Франция заявява, че има планове да транспонира Директивата за свободата на движение и ще представи график. Относно тази широко обсъждана директива и нейното транспониране, има две възможности: Или Франция е поела един чисто формален ангажимент, което би означавало, че Комисията не е получила отговор и е забравила миналото или, обратното, Франция е дала пълен отговор и в такъв случай ние бихме искали да знаем подробностите. Вие споменахте график, график за транспониране, което вече се случва. Сега Франция транспонира Директивата за свободата на движение като част от петото за последните седем години преразглеждане на нейните имиграционни закони. Аз мога да гарантирам, че преразглеждането ще премине отвъд европейските принципи за свободата на движение. В резултат на това мисля, че Вие ще трябва да наблюдавате този процес много внимателно.
<P>
Позволете ми да завърша, като изразя своята надежда, че Комисията ще отстоява и поддържа принципа на недискриминация. Надявам се, че няма да си позволите да бъдете приспани от дружески споразумения или просто обещания, дори те да са дадени от френското правителство.
<SPEAKER ID="629" NAME="Nathalie Griesbeck">
от името на групата ALDE. - (FR) Г-жо председател, г-жо член на Комисията, знам, че е много късно, но разискването тази вечер включва доста разпалено противопоставяне на мнения. Въпреки много ясните обяснения, които току-що ни дадохте, тази сутрин беше открит още един френски информационен уебсайт, който съдържа база данни за роми, разбира се, незаконна, в която има подробна и обширна информация включително фамилни и собствени имена, прякори, потекло, социални контакти, регистрационни номера и модели на коли, и имената на партньори. Органите отново заявиха, че те не са запознати със съществуването на такива файлове.
<P>
В края на краищата, независимо дали информацията, открита на този уебсайт, ще се окаже вярна, все още съществува основен риск от дискриминация, произтичащ от съществуването на тези бази данни във Франция и различни други европейски държави.
<P>
И така, г-жо член на Комисията, с оглед на Вашите коментари и Вашата репутация на целенасочен човек, какво възнамерявате да направите? Какви други свидетелства трябва да представим, за да започнете да действате, предвид неуспеха да поддържате принципа на недискриминация? С други думи и без да желая да влизам в спор, нека се опитаме да подкрепим закона във Франция, в държавите-членки на Съюза и сред онези, които разкрасяват тази половинчата европейска демокрация.
<P>
Ние сме чували за експулсирането във Франция през това лято, циркулярното писмо, издадено на 5 август - което за щастие по-късно беше оттеглено - файлът MENS и други. С голям интерес изслушахме аргументите, които изложихте тази вечер. Днес ни казахте, че сте доволна от обещанието, което Франция даде миналата седмица да измени националното законодателство в съответствие с европейската директива от 2004 г.
<P>
Подобно на моите колеги, аз бих искала да получа достъп до тези документи, така че да можем да споделим Вашето виждане и Вашия ангажимент да се възстановят принципите на правовата държава. Вашите коментари този следобед прозвучаха почти като капитулация.
<P>
За да приключим това дълго разискване, позволете ми да подчертая, че то има една цел; то ни показа първостепенната необходимост да се обърнем към същината на проблема, като насърчим националните усилия и европейските политики като част от принципите на правовата държава, на които се основава европейската демокрация.
<SPEAKER ID="630" NAME="Raül Romeva i Rueda" LANGUAGE="ES">
Г-жо председател, г-жо член на Комисията, когато произнесохте знаменитата си фраза "Стига!" много хора в тази зала, но най-вече по улиците, Ви аплодираха.
<P>
Това генерира много високо равнище на очаквания у всички нас, които все още вярваме в европейския проект. И накрая, някой в Комисията се осмели да се изправи пред силна държава-членка по въпроса за основните права, който винаги е бил най-важен на думи, но не винаги по отношение на действията.
<P>
Това малко ни изненада и трябва да кажем, че не беше добре разбрано, че започнатите производства не можеха да се инициират въз основа на дискриминация, а само въз основа на свободното движение. Аз считам, че в известна степен това беше недостатък, но във всеки случай ние и тогава продължихме да аплодираме Вашата ангажираност.
<P>
Ето защо днешното решение малко ни обърка и това се отнася не само за нас, но и за всички онези хора, които се надяваха да видят смела реакция във Вашите действия. В конкретния случай е така, тъй като ние знаем, че е повече от ясно, че Вашето доверие във френското правителство е най-малкото спорно.
<P>
На второ място, в конкретния случай е така, защото ние знаем, че при прегледа на Директивата за свободното движение обезпокоително бяха направени някои стъпки в полза на въвеждането на понятия и предефинирането на понятието пътуващи групи, което до известна степен би позволило тези групи да бъдат инкриминирани отново.
<P>
Считам, че неудовлетворението, което някои от нас изпитват днес, не би трябвало да се подхранва още повече. Следователно ние Ви молим да ни позволите да запазим надеждата, която ни дадохте с Вашето изявление "Стига!", защото ние тук все още вярваме, че проблемът съществува и че ние трябва да се изправим пред френското правителство по този въпрос заедно с други правителства.
<SPEAKER ID="631" NAME="Rui Tavares" LANGUAGE="PT">
Г-жо член на Комисията, това разискване е за основните права на човека като недискриминация и свободно движение. То се превърна и в разискване относно изключително важните разпоредби, които управляват нашата работа в европейските институции. Това означава да се знае дали дадена държава-членка действа добронамерено, дали предоставя надеждна информация на европейските институции и т.н. Освен това от тази гледна точка то се превърна и в разискване дали ние, европейските институции, сме способни да гарантираме, че и тези принципи и разпоредби се зачитат, дали умеем да говорим ясно и дали можем да бъдем безкомпромисни, когато се налага да защитаваме тези принципи и разпоредби.
<P>
Считам, че вече имаме добър отговор на въпроса относно добросъвестността. Има държави-членки, по-конкретно Франция, които не действаха добросъвестно. Те постоянно отричат съществуването на документи, копия от които по-късно се появяват в обществото. Това се случи също през лятото и сега се случва отново с базите данни. Как може да се твърди, че няма бази данни, когато ние днес публикувахме база данни наречена "Роми" във френски уебсайт в Интернет, която съдържа рождените места и разнообразна информация за роми, включително такива от ЕС: от Букурещ, Белград и Тимишоара?
<P>
Отговорът на следващия въпрос също е много важен. Вие казахте, че се намираме в исторически момент, г-жо член на Комисията и че историците ще признаят, че Комисията за първи път е била на ясно. Аз силно се съмнявам в това, а аз съм историк. Аз изпитвам много съмнения, защото дори журналистите се съмняват. В деня след посещението в комисията по граждански свободи, правосъдие и вътрешни работи някои вестници като "Файненшъл Таймс" писаха, че Комисията няма да повдигне съдебно преследване срещу Франция. Други вестници твърдяха, че ще има такова преследване. Дори днес новината е, че делото срещу Франция беше отложено, а другаде - че е прекратено.
<P>
Ако Комисията не говори ясно - а е очевидно, че думите й не се разбират ясно - аз бих искал да кажа, че ако Комисията наистина иска да говори ясно, в лицето на Парламента има силен съюзник. Ако Комисията се колебае, Парламентът няма да пренебрегне довеждането до край на този случай: той няма да се превърне в случай от лятото, който просто замира. За него ще продължим да говорим в тази зала.
<SPEAKER ID="632" NAME="Kinga Göncz" AFFILIATION="S&amp;D">
(HU) Виждаме, че кризата подкопа чувството за сигурност на много европейски граждани. Това не само създава добра хранителна среда за развитие и разпространение на екстремизма, но и за политически манифестации, в които конкретни етнически групи се посочват като заплаха за сигурността, а малцинствата и мигрантите се свързват с престъпността. Френското правителство започна да извежда ромите от Франция на етническа основа, което е неприемливо. Склонни сме да предположим, както няколко човека споменаха, че френската жандармерия, както и други европейски държави все още не са престанали да събират етнически данни.
<P>
Ако това се докаже, ние искрено се надяваме, че Комисията ще действа като истински пазител на Договорите и на Хартата на основните права, и ще започне процедура за нарушение на ангажиментите. Полицията играе важна роля в поддържането на обществения ред, но не може да бъде допуснато етническото профилиране да стане част от стандартната полицейска практика. Това подкопава доверието на малцинствата в демократичните институции и може да представлява основа за дискриминация. Мнозинството роми в Европа живеят в крайна бедност и освен нея трябва да страдат и от дискриминация. Докато ние правим амбициозни планове за борба с бедността в стратегията за 2020 г., това, което често виждаме, е борба против бедните, която непременно трябва да спрем.
<SPEAKER ID="633" NAME="Catherine Grèze" AFFILIATION="Verts/ALE">
(FR) Г-жо председател, г-жо Рединг, днес Вие с известен ентусиазъм ни казахте, цитирам, че френската реакция показва, че ЕС е действително общност на закона или, и аз отново цитирам, че сега ние трябва да работим за практически действия и резултати, основани на нашите споделени европейски ценности. В ръцете си държа копия на консолидираните договори и Хартата на основните права и се надявам, че ще ми простите, ако не споделя напълно Вашия ентусиазъм.
<P>
От какви доказателства се нуждае Комисията, за да придвижи въпроса по-напред? Какви доказателства са необходими, за да се осъди дискриминационното отношение, експулсирането на ромите от Франция и от други европейски държави?
<P>
Вярно е, че Комисията въведе изобилие от мерки за насърчаване на ромската интеграция, явно използвайки структурните фондове. Но аз се чудя дали Комисията сама не си преряза клона, като продължи да следва политика на отказ да приеме фактите.
<SPEAKER ID="634" NAME="Marie-Christine Vergiat" AFFILIATION="GUE/NGL">
(FR) Г-жо председател, г-жо Рединг, трябва да призная, че тази вечер и аз се чувствам разочарована. Много от нас отбелязаха предишните Ви изявления и дори Ви подкрепиха. Сега на нас ни беше дадено да разберем, че производството за нарушение на правото за свободно движение просто е било задържано. И все пак, предметът на днешното обсъждане е дискриминацията. Вие искате доказателства, г-жо Рединг, и сте поискали само и единствено френското правителство да ги предостави. Вие ни казвате това и ни го казвахте всеки път, когато Ви питахме.
<P>
Аз трябва да кажа, г-жо член на Комисията, с цялото си уважение, че започвам да се чудя дали Ви интересува какво имаме да кажем ние. Този уикенд бях в Марсилия, където се срещнах със сдружения, които работят с ромската общност. Работих в тази област в продължение на много години и трябва да призная, г-жо член на Комисията, че бях ужасена от това, което те ми казаха за положението на ромите в района на Марсилия. Г-жо Рединг, ромите във Франция се страхуват, те са достигнали дъното. Те не смеят да напускат импровизираните си лагери. Техните деца вече не смеят да ходят на училище. Сдруженията не са в състояние да ги локализират и следователно не могат да наблюдават тяхното социално благополучие и здраве. Това ни казват сдруженията, г-жо член на Комисията. Това е настоящото положение на ромите във Франция.
<P>
Базата данни MENS. Нека прекратим темата за базата данни MENS. Жандармерията обяви, че тя е изтрита. И все пак, ако прочетете доклада на CNIL внимателно, ще видите, че проверките, извършени от CNIL, се отнасят до етническия произход. CNIL е почтен орган. Поискайте данните от всички проверки, извършени от CNIL, и...
<P>
(Председателят отнема думата на оратора)
<SPEAKER ID="635" NAME="Juan Fernando López Aguilar" AFFILIATION="S&amp;D">
(ES) Г-жо председател, г-жо член на Комисията, на 9-ти септември Парламентът прие резолюция, която отключи навременно и необходимо разискване. Парламентът свърши тази работа.
<P>
Има такива, които мислят, че въз основа на убедителността на Вашите последователни изявления - в съответствие с изискванията на Парламента - и на обясненията, които ни давате тази вечер, нашето единствено заключение може да бъде разочарованието, че няма производство срещу Франция. Следва да се подчертае, че разискването не беше относно Франция и определено не против Франция; разискването беше в защита на основните принципи на европейската интеграция, като свободното движение на хора, защото Европа не означава само свободно движение на стоки и капитал, но преди всичко свободно движение на европейци по право и без дискриминация, и, разбира се, без дискриминация на етническа основа.
<P>
Това означава, че ако има още нещо за разследване около етническите данни, което не е напълно изяснено, това остава работа на Комисията. Това, което следва да се изтъкне, обаче е, че работата не е завършена, защото тя включва и това Парламентът да остане бдителен към изкушението на популизма, който търси по-скоро изкупителни жертви за проблемите на социалното изключване, отколкото решения или отговори.
<P>
Наред със справянето с популизма и неговите изкушения, тази работа включва и усилия за интегриране на изключените, на тези, които дълго време бяха маргинализирани, и, разбира се, на ромското население.
<P>
Парламентът трябва да спонсорира конференция за интеграцията на ромската общност. Парламентът трябва също да признае, че работата още не е свършена; фактически тя едва е започнала и пред нас има дълъг път, който трябва да извървим. Това означава, че дори в крайна сметка да няма производство срещу Франция, това разискване е имало смисъл, защото се оказа навременно и необходимо.
<SPEAKER ID="636" NAME="Ioan Enciu" AFFILIATION="S&amp;D">
(RO) Както всички знаете, 2010 г. беше предназначена да бъде Европейска година за борба с бедността, социалното изключване и ксенофобията. В действителност обаче аз мисля, че борбата беше изгубена, поне тази година.
<P>
Положението относно основните права на човека в Европейския съюз става все по-критично, вместо да се подобрява. На фона на икономическата и финансовата криза правителствата в някои държави-членки засилват дискриминационните действия: експулсирането и базите данни, основани на ромски етнически критерии, са действия, които вече бяха изтъкнати. Тъй като Комисията не е способна да гарантира упражняването на основните права на човека в ЕС, нейният образ на защитник на тези права ще пострада. Това е риск, който тази институция не може да си позволи да поеме.
<P>
Г-жо заместник-председател, ще разглежда ли и ще разследва ли Комисията и други случаи на дискриминация, докладвани в държаните-членки? Може ли Комисията все пак да приключи разследванията, като се има предвид политическия натиск, на който е подложена?
<SPEAKER ID="637" NAME="Csaba Sógor" AFFILIATION="PPE">
(HU) Етническата дискриминация е категорично забранена от ЕС и международното право. Въпреки това определени държави-членки често предизвикват подозрения в прикрита дискриминация на малцинствата, живеещи на тяхна територия. Аз не искам сега да се спирам на прикритата дискриминация, а искам да привлека вниманието ви върху съществуващ закон, който открито поставя едно етническо малцинство в неизгодно положение. Въпреки че словашкото правителство измени закона за защита на националния език в правилна посока, той все още предвижда глоби. Следователно този закон е напълно способен да сплашва и да създава несигурност за гражданите, чиито майчин език не е словашки. В своето становище относно този закон Венецианската комисия ясно обясни, че законът противоречи на Европейската харта за регионалните или малцинствените езици и неоснователно ограничава използването на малцинствен език. Искам да помоля Комисията, г-жа члена на Комисията и Европейския парламент задълбочено да проучат и да заклеймят всяка практика на територията на ЕС, която може да се използва за етническа или расова дискриминация.
<SPEAKER ID="638" NAME="Elena Băsescu" AFFILIATION="PPE">
(RO) Преди месец Европейският парламент изрази своята загриженост относно масовото експулсиране на граждани от ромски етнически произход и отхвърли връзката между престъпност и имиграция. От своя страна, Румъния от 2007 г. насърчава европейска стратегия за ромското приобщаване - идея, която беше подчертана дори на заседанието на Европейския съвет през септември.
<P>
Искам да подчертая, че досега не е постигнато задоволително решение. Обратното, медийните доклади относно съществуването на базата данни MENS във Франция възпламени разискване относно принципа на недискриминация. Считам, че Комисията трябва да инициира проучване в съответните държави-членки, за да гарантира, че административните процедури не са резултат от профили, създадени съгласно етнически критерии.
<P>
Искам да завърша, като приветствам официалния ангажимент, поет миналия петък от френското правителство, да спази европейското законодателство относно свободата на движение. Франция и Румъния трябва да работят заедно, за да подпомогнат ромското социално приобщаване и да получат необходимото финансиране.
<SPEAKER ID="639" NAME="Ulrike Lunacek" AFFILIATION="Verts/ALE">
(DE) Г-жо председател, г-жо член на Комисията, днешното разискване още веднъж показва колко важно е решението, взето от Европейския парламент на 9 септември, с други думи, че според нас Франция - една държава-членка - в този случай нарушаваше основни права, като дискриминираше хора въз основа на етническата им принадлежност и ние Ви призовахме да предприемете действия. Вие много ясно, с ентусиазъм и решителност ни разказахте за всичко, което сте направили досега, за което сте получили силна подкрепа и от нас. По наше мнение обаче, сега Вие направихте крачка назад, защото необходимостта от инициирането на производство за нарушение на Договора заради дискриминация на основата на етнически произход току-що беше потвърдена отново от документи, които някои оратори вече споменаха и за които днес пишат френските вестници. Напълно ясно е, че е налице дискриминация на ромите въз основа на етническия им произход и е накърнена не само тяхната свобода на движение. Ето защо аз още веднъж призовавам към действие и към започване на производство.
<SPEAKER ID="640" NAME="Jaroslav Paška" AFFILIATION="EFD">
(SK) Службите за сигурност, като почти естествена част от своята превантивна работа, създават бази данни за хора, които са замесени в незаконни дейности.
<P>
Базите данни се създават съгласно националните закони, достъпът до събраните данни е ограничен само до упълномощени лица и събраната информация може да се използва само с цел защита на обществото от престъпни действия. Аз съм съвсем сигурен, че подобно на службите за сигурност в други държави, службите във Франция и Нидерландия се интересуват от анализи на тази информация само във връзка със сигурността, която наистина им трябва за тяхната работа. Информацията за етническа или расова принадлежност обичайно не се включва в тях. Разбира се, всяко евентуално прекалено усърдие на службите за сигурност може да бъде разследвано и мисля, че в зависимост от резултатите трябва да бъде внимателно разгледано, за да бъде приемливо за Европейския съюз.
<SPEAKER ID="641" NAME="Csanád Szegedi" AFFILIATION="NI">
(HU) Госпожи и господа, Движението за по-добра Унгария (Jobbik) още през 2006 г. предложи да се даде възможност в криминалните досиета да се посочва етноса на лицето, така че при необходимост да се обръща внимание на престъпността сред циганите. Ние все още поддържаме тази позиция. По това време левите либерални медии казаха, че Jobbik е екстремистка партия. Четири години по-късно виждаме списъци, съставени във Франция, във връзка с експулсирането на циганите. Виждаме, че в Нидерландия те са считани за риск за националната сигурност и научаваме, че там също съществуват такива бази данни. Виждаме също, че във Финландия етническият произход на циганите, извършители на престъпления, се отбелязва в центровете за задържане.
<P>
И сега, позволете ми да поставя въпрос към един от докладчиците тук, госпожата от Словакия, която се смя толкова гръмко по повод унгарските жертви. Намирам за изключително лицемерно тя да заклеймява събирането на данни за циганите, докато, като словашки политик, подкрепя расистки закон за езика, който на етническа основа наказва хора, които говорят своя майчин език.
<SPEAKER ID="642" NAME="Вивиан Рединг" LANGUAGE="EN">
Г-жо председател, с две думи, делото срещу Франция не е прекратено. То е отложено, защото трябва да изчакаме практическото прилагане на закона и не можем да издаваме присъди относно правни предложения. Правните предложения са приемливи, но те трябва да бъдат приложени, за да можем да приключим делото. Следователно делото все още е отворено.
<P>
Относно базата данни, която CNIL, независимият френски орган за защита на личните данни, проверява съгласно френското законодателство и в този случай съгласно европейските директиви, ние трябва да разчитаме на независимите национални органи за защита на личните данни, защото според европейското право те са отговорни за извършването на анализите. Мисля, че френският независим орган за защита на личните данни показа, че е напълно способен да прави това.
<P>
(FR) Въпреки това аз наистина мисля, че е много важно да си припомним истинските рискови проблеми.
<P>
Като изключим тези във Франция, в Европа има 10 милиона роми, които образуват най-голямото малцинство в Европа. Аз самата произхождам от държава с 500 000 граждани. Има 10 милиона роми, така че можете да оцените мащаба на проблема. Ромите живеят в повечето държави-членки в крайна бедност. Те са изправени пред проблеми с жилищата, образованието, здравеопазването и заетостта, и за мен истинският скандал е, че тези проблеми все още не са решени. Така че аз се надявам, че настоящите дейности ще продължат - мисля, че те ще бъдат приветствани, защото ние не трябва да толерираме този вид дискриминация.
<P>
Настоящите действия най-малкото ще послужат като сигнал за събуждане за държавите-членки. Не съм забравила, че на срещата на министрите в Кордоба през април тази година само три от 27-те държави-членки бяха представени на равнище на министри. Така че една година по-късно ние ще свикаме нова среща на министрите, след като сме провели подробно проучване заедно с работната група на положението на ромите и на въпроса дали европейските фондове са усвоени, така че да установим какво се случва в действителност. Както казах, ще свикаме друга среща на министрите след една година, за да видим точно какъв ангажимент е поела всяка държава по отношение на националните стратегии за ромите в по-широката европейска рамка.
<P>
Аз се надявам, че настоящото доста грозно положение най-малкото ще послужи за гаранция, че ромите няма повече да бъдат изтиквани настрана при формулирането на политики за справяне с крайната бедност.
<P>
Ако този път не успеем, когато имаме такава възможност, следващото поколение членове на Европейския парламент ще трябва да водят същите обсъждания, каквито ние проведохме през последните няколко седмици. Ние не искаме това да се случи, така че нека действаме сега.
<SPEAKER ID="644" NAME="Председател">
Разискването приключи.
<SPEAKER ID="796" NAME="Carlos Coelho" LANGUAGE="PT">
Създаването на етнически профили не е нова практика в държавите-членки, но тя се разраства през последните години особено след терористичните атаки в Мадрид и Лондон. Въпреки това единствената държава, която разглежда този въпрос и създава законодателство във връзка с него, е Обединеното кралство. Създаването на профили в рамките на конкретни бази данни може да бъде законно и да има легитимни цели. Но когато критериите, използвани за събиране на данни, се фокусират изключително върху раса, етнос или религия, те трябва да се считат дискриминационни и следователно незаконни. За органите е законно да извършват проверки за идентичност и наблюдение в съответните територии като начин да защитят обществения ред и сигурност и за да предотвратят престъпление и да наблюдават незаконната имиграция. Физическите и етническите характеристики на лицата не следва да се разглеждат като индикация, че те са престъпници или че пребивават в държавата незаконно. Всяко лице трябва да бъде третирано индивидуално и трябва да има друга причина, различна от неговата расова или етническа принадлежност, за да бъдат въведени данните за него в база данни или то да бъде подложено на различно отношение от обществото.
