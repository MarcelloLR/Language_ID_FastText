<CHAPTER ID="016">
Едноминутни изказвания по въпроси с политическа значимост
<SPEAKER ID="043" NAME="Председател">
Следващата точка е посветена на едноминутни изказвания по въпроси с политическа значимост.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Г-н председател, както знаете, свидетели сме на тревожно намаление на международната търговия. Като следствие незабавната промяна на това положение е основен параметър от икономическото възстановяване, към което се стремим. Установено е, че повишената цена на заемните средства и намаляването на кредитния поток допринасят за около 10-15 % от спада на търговията. Многостранният търговско-финансов пакет, приет в Лондон от Г-20, е без съмнение положителна стъпка. Считам, че Съюзът също е призован да продължи да играе водеща роля при практическото прилагане на лондонския пакет в три направления:
<P>
първо, целева намеса от многостранни и регионални финансови институции;
<P>
второ, координирана публична намеса на национално ниво, и
<P>
трето, коригиране на съответните многостранни правила.
<P>
Посланието е насочено директно към Европейската комисия, за да може тя да предприеме необходимите инициативи.
<SPEAKER ID="045" NAME="Pierre Pribetich" AFFILIATION="PSE">
(FR) Г-н председател, има нотки на ислямофобия в изказванията на популисткия крайно десен водач в Нидерландия; има усилване на атаките срещу ромското население в Чешката република; и има неприятни, недопустими изказвания от иранския президент, свързани със създаването на расистко правителство в Палестина, намекващи за създаването на държавата Израел на конференцията на ООН за расизма, насочена главно към насърчаването на толерантността и многообразието.
<P>
Как е възможно нашият Парламент, освен изразяването на възмущение, да не изпрати убедително и категорично послание за насърчаването на такова многообразие и толерантност, необходима в един глобализиран свят, като осъди остро такива изказвания? Как е възможно да не призове Европейският съвет и Комисията да изпратят официално предупреждение към държавите, които подкрепят такова агресивно мислене и дори му дават гласност, като се има предвид, че историята ни е научила, че често има само едно крачка от подобни изказвания към съответни действия?
<P>
Как е възможно, по време на това заседание, г-н председател, нашият Парламент да остане безмълвен пред такива расистки, ксенофобски възгледи в контекста на икономическа криза, при която затварянето на нациите в самите себе си и протекционизмът, за съжаление, поникват като семена напролет?
<SPEAKER ID="046" NAME="Cristian Silviu Buşoi" AFFILIATION="ALDE">
(RO) Аз съм изключително загрижен от събитията, които се случиха наскоро в Република Молдова. Най-тревожните такива включват нарушаване на правата на човека, арести, отвличания, мъчения, заплахи и експулсиране на журналисти. Волята на гражданите на Молдова е подменена от органите чрез множество нередности, които дават основание да се предполага, че има изборни фалшификации. Те включват допълнителни списъци, допълнително разпечатани изборни документи, тормоз на опозицията, забраната за достъп до обществени телевизии и кампанията, която държавните институции провеждат в полза на Комунистическата партия. Макар да имаше много гласове на протест през последните седмици на европейско и световно ниво, за съжаление, положението в Република Молдова не се е подобрило. Надявам се, че по време на разискванията тази седмица -и когато специалната мисия отиде в Република Молдова, и особено с резолюцията, която очакваме на заключителната сесия през май - Европейският парламент ще изпрати много ясно послание, че Европейският съюз не толерира нарушаването на правата на човека и открито ще призове за повторно провеждане на изборите в Република Молдова.
<SPEAKER ID="047" NAME="Mieczysław Edmund Janowski" AFFILIATION="UEN">
(PL) Г-н председател, сутринта на Разпети петък, 13 април, преди зазоряване, в полския град Камиен Поморски, близо до Шчечин, се случи голяма трагедия. Повече от 20 души, включително деца, изгоряха живи в една сграда. Това причини и все още причинява голяма мъка в цяла Полша.
<P>
Днес искам да призова от тази зала правителствата на всички държави-членки и местните и регионални органи да предприемат спешни мерки по проверката на разпоредбите за пожарна безопасност във всички жилищни сгради и най-вече в сградите, използвани за социални служби. Имам предвид както използването на подходящи материали за строителството на тези сгради, така и щателна проверка за спазване на правилата за противопожарна безопасност. Драмата в Полша е един от многото такива инциденти, които, за съжаление, се случиха в Европа. Нека този пожар и неговите жертви бъдат предупредителен знак за в бъдеще.
<SPEAKER ID="048" NAME="László Tőkés" AFFILIATION="Verts/ALE">
(HU) В изказването, което направих на 23 март, помолих Европейския парламент и Европейската комисия да се намесят в защита на румънския град Верешпатак (Росиа Монтана), чието уязвимо население, архитектурно наследство и природа са заплашени в резултат на плановете на канадско-френско съвместно предприятие за разработване на мина.
<P>
Опасенията, които имахме тогава, се материализираха, тъй като след двегодишно отлагане новото румънско правителство най-накрая пожела да отвори пътя за инвестирането, което ще доведе до използване на производствени методи, основаващи се на технология с цианид - в нарушение на европейските норми - като по този начин се създава опасност от екологична катастрофа не само за околната среда, намираща се в непосредствена близост, а и за цялата зона по протежение на румънско-унгарската граница.
<P>
Искам да използвам възможността да се присъединя към други колеги за връчването на искане на члена на Комисията Димас за забрана на технологията, използваща цианид. Призовавам Европейската комисия, в унисон с духа на политиката в областта на опазването на околна среда, да изпрати инспектиращ орган в Румъния, за да гарантира спазването в дългосрочен план на съответните правила на Европейския съюз при работата в мината.
<SPEAKER ID="049" NAME="Vittorio Agnoletto" AFFILIATION="GUE/NGL">
(IT) Г-н председател, госпожи и господа, искам да говоря за това, което се случи във "Фиат" в Брюксел. С единствената цел да подкопае профсъюза, "Фиат" неоснователно обвини своите работници, че са взели ръководителите си за заложници - нещо, което в действителност никога не се е случвало. Не е имало отвличане нито на 9 април, нито когато и да било. Слухът беше разпространен директно от "Фиат" в опит да дискредитира работниците, които се опитват да спасят бъдещето си, изправени пред 24 уволнения поради липса на работа. "Фиат" отказва да проведе каквито и да било срещи, разисквания или преговори с представители на профсъюзите. Единствената цел е да бъдат временно уволнени 24 работници, 12 от които са представители на профсъюзите. Считам, че е добра идея Парламентът да разисква не само този факт, а също и поведението на "Фиат" и на огромен брой големи многонационални дружества в Европа, насочено срещу профсъюзите, като това поведение не зачита правата на работниците. Макар тези многонационални дружества да извличат ползи от национални правила и правила на Европейския съюз, а при някои случай и субсидии, те не зачитат правата на работниците.
<SPEAKER ID="050" NAME="Georgios Georgiou" AFFILIATION="IND/DEM">
(EL) Г-н председател, преди няколко дни голяма група от членове на Европейския парламент посети югоизточните граници на Европа.
<P>
Това, което видяхме и преживяхме в района на посещение, не ни даде ни най-малък повод за гордост. Трябва да ви кажа, че там има европейски граждани, които живеят на малки острови с население между 120 и 130 души, на всеки от които ежедневно пристигат 150, 200 или 250 нелегални имигранти и на които всички те живеят заедно в мизерни условия, тъй като там не съществува инфраструктура.
<P>
Продължавам да слушам разговори в тази зала за Дарфур, Южен Судан, Мианмар - и съвсем не без основание - но каквото и да е положението, в някакъв момент ние трябва да обърнем внимание на тези европейски граждани, които с нищо не са по-различни от европейците, живеещи в Париж, Мадрид или Берлин. Считам за свой дълг да Ви спомена за това, г-н председател, и считам, че ще предприемете действия.
<SPEAKER ID="051" NAME="Слави Бинев" AFFILIATION="NI">
Господин председател, скъпи колеги, над българското общество в момента е надвиснала опасност, а именно превръщането на полицията от орган за закрила на обществото в средство за изпълняване на политически рекет и гангстерски поръчки. Вечерта на Великден общинският съветник от община Бургас - 64 годишният Петко Петков, е повален на земята и пребит от двама униформени полицаи пред погледа на множество свидетели пред църквата. В официалната полицейска сводка на другия ден случаят въобще не е отбелязан. Това е поредното полицейско насилие над членове на партия Атака след побоя над евродепутата Димитър Стоянов и над общинския съветник от София. Нито едно от тези посегателства не бе подложено на разследване.
<P>
Показен за умишлената неефективност на полицията в случаи, в които има поръчка, е и факта, че в България няма нито един разкрит случай на отвличане, а вече има над 15, последните два отново в този месец. В обществото ни се е породило чувство на страх и безпомощност. За да си полицай в България се е превърнало в синоним на изгоден бизнес. Когато служителите на реда са престъпници, тогава от кого да се пазим и кой ще защити хората? Въпросът остава.
<SPEAKER ID="052" NAME="Richard James Ashworth" AFFILIATION="PPE-DE">
(EN) Г-н председател, ще насоча вниманието на залата към последиците от незаконното блокиране миналата седмица на пристанищата от двете страни на Ламанша - Кале, Булон и Дюнкерк - от членове на френската риболовна промишленост. Това индустриално действие причини много сериозни прекъсвания на потока от товари през този жизненоважен трансевропейски маршрут. То води до огромни разходи, причина е за забавяне на промишлеността и силно нарушава и затруднява живота на хората, живеещи в югоизточната част на Англия.
<P>
Това е често повтарящ се проблем и аз моля Комисията да използва правомощията си да се намеси, за да гарантира, че прекъсването на свободното движение на стоки и хора в рамките на Европейския съюз ще бъде овладяно. Освен това, питам Комисията, според нея, представлява ли държавна помощ отпускането на 4 млн. евро на рибарите от страна на френското правителство и следователно не е ли това антиконкурентно и незаконно според правилата на общата политика в областта на рибарството?
<SPEAKER ID="053" NAME="Ioan Mircea Paşcu" AFFILIATION="PSE">
(EN) Г-н председател, неотдавнашното неприятно развитие на събитията в Молдова илюстрира няколко проблема, които си струва да бъдат посочени. Първият е нашият отговор на нарушенията на основните ценности на Европейския съюз от молдовските органи по време на репресиите спрямо младежи и журналисти, които последваха протестите срещу резултатите от изборите. Всяка снизходителност от наша страна ще хвърли сянка на авторитета на Европейския съюз в това отношение.
<P>
Вторият проблем е отговорът на Европейския съюз на нарушаването на процедурата от молдовските органи при прилагане на техните споразумения с нас и чрез дискриминацията на европейски граждани въз основа на националност. Повтарям, заплашени са авторитетът и доверието в Европейския съюз.
<P>
Третият е солидарността на Европейския съюз, когато са налице неоснователни обвинения срещу един негов член, възможен претекст за оставане в сила на военното положение в зоната в нарушение на важни инициативи в тази област.
<P>
На четвърто място, реакцията на Европейския съюз ще подчертае отново разликата между статута на държавите, които споделят сходна съдба през 1940 г., и ще укаже бъдещата насока на отношенията между Европейския съюз и Русия.
<SPEAKER ID="054" NAME="Chris Davies" AFFILIATION="ALDE">
(EN) Г-н председател, ако някой от нашите избиратели си послужи с измама, когато кандидатства за социални помощи, той ще бъде съден и пратен в затвора.
<P>
Понякога нещата изглеждат по различен начин тук. Вестниците публично разкриха миналия ноември, че един от нашите членове, Den Dover, е платил 750 000 британски лири, предназначени за наемането на персонал на дружество, собственост на неговите съпруга и дъщеря, и е използвал част от тези пари за закупуването на скъпи автомобили и за други цели за лична облага.
<P>
Повечето хора смятат Den Dover за един обикновен крадец, измамник, който следва да бъде пратен зад решетките, и аз Ви приканвам, г-н председател, да ни кажете каква част от тези пари са били върнати.
<P>
Парламентът следва да бъде ярък пример за откритост, честност и прозрачност, а вместо това изглежда, че има съглашение за пазене на тайна за укриването на истинския размер на злоупотребата със средствата за издръжка от страна на някои членове. Нашият отказ да въведем същия вид принципи за финансова прозрачност, които ще очакваме от всяка друга европейска институция, ни поставя в срамно положение.
<SPEAKER ID="055" NAME="Председател">
Г-н Davies, можете да бъдете сигурен, че и в този случай въпросът ще бъде решен съгласно закона.
<SPEAKER ID="056" NAME="Ewa Tomaszewska" AFFILIATION="UEN">
(PL) Г-н председател, месец април ни предоставя още една възможност за размисъл относно последиците от две тоталитарни системи. През този месец си припомняме за клането в Катин, убийството на хиляди полски офицери - държани като военнопленници в лагерите в Осташково, Старобелск и Коциелско - осъдени на смърт през март 1940 г. по заповед на Лаврентий Берия. През месец април също така си припомняме началото на въстанието във Варшавското гето през 1943 г. срещу масовото депортиране на евреи към лагерите на смъртта от окупаторските германски войски.
<P>
Трагедията в гетото е превъзмогната с днешния "Марш на живите", който е гаранция за честването на такива събития и за недопускане те да се случат отново. За съжаление, клането в Катин и неговите извършители все още не са изправени пред съда и не са осъдени. Все пак приетата от Парламента писмена декларация за обявяването на 23 август за Европейски ден за възпоминание на жертвите на престъпленията на сталинизма и нацизма вдъхва определена надежда.
<SPEAKER ID="057" NAME="Den Dover" AFFILIATION="PPE-DE">
(EN) Г-н председател, разбирам, че г-н Davies е направил изказване за положение, което касае мен и поради тази причина искам да се възползвам от правото си на отговор по този въпрос. Успях да чуя само последните 10 думи. Той поне ми изпрати електронно писмо в последните 20 минути, в което пише, че възнамерява да се изкаже по въпроса.
<P>
Искам само да кажа, че големият шум и безпокойство относно моите разходи за парламентарни сътрудници, отразени в медиите през последните девет или дванадесет месеца, са мъчително преживяване. Подал съм документи в Първоинстанционния съд и считам да водя добре обосновано дело. Разбирам, че делото ми е основателно и, заедно с това, съм предприел междинни мерки, което означава, че пари няма да бъдат плащани, докато съдът не изслуша всички доказателства и не вземе съответното решение. Моля за разрешение да забавя Парламента и Ви благодаря за тази възможност.
<SPEAKER ID="058" NAME="Gerard Batten" AFFILIATION="IND/DEM">
(EN) Г-н председател, след 36 години членство какво означава Европейският съюз за Великобритания? Той означава, че ние вече не се самоуправляваме. Между 75 % и 85 % от нашите закони сега идват от Европейския съюз, а не от нашия собствен парламент. Европейският съюз струва на Великобритания 56 млн. британски лири на година - или това се равнява на 900 британски лири годишно от всеки мъж, жена и дете. Ние вече не контролираме нашите собствени граници и страдаме от неограничена и неуправляема имиграция.
<P>
Законодателството на ЕС в областта на правата на човека вече не може ефективно да ни защити от чужди престъпници, нелегални имигранти и фалшиви търсачи на убежище. Европейската заповед за арест и задочни съдебни процеси означават, че ние сме загубили нашата най-основна защита от неоснователен арест и изпращане в затвора.
<P>
Членството в ЕС е катастрофа за Великобритания. Това е мъчителна и ненужна рана, причинена от самата държава. Единственото решение е безусловното оттегляне на Великобритания от Европейския съюз.
<SPEAKER ID="059" NAME="Milan Horáček" AFFILIATION="Verts/ALE">
(DE) Г-н председател, преди няколко седмици порочен съюз на проевропейските чешки социалдемократи, президента Клаус, който е противник на Европейския съюз, и комунистите доведе до падането на правителството на Тополанек. В момента е в ход работа по създаването на временно правителство, което да поеме правителствените задължения от май до периода след новите избори през октомври. Надявам се, че този нов кабинет ще изведе чешкото председателство, което до момента изпълнява прекрасно ролята си, до края на мандата му, и ще спомогне за необходимото ратифициране в Чешката република на Договора от Лисабон. Това ще бъде важен, положителен знак за Европа.
<SPEAKER ID="060" NAME="Zsolt László Becsey" AFFILIATION="PPE-DE">
(HU) През последните няколко месеца във Войводина, Северна Сърбия, се настани усещането за страх сред няколко националности, които живеят там, основно сред унгарци. Макар нашият Парламент да прие както през 2004 г., така и през 2005 г. резолюция в отговор на физическите и психологически атаки, извършени спрямо несръбските жители на тази област, и да предприе достойното за пример действие по изпращането в областта на делегация за установяване на фактите през 2005 г., случаите на насилие, заплахи и унижение спрямо живеещите там малцинства, предимно унгарци, не само че продължават, но изглежда стават все по-сериозни.
<P>
От началото на годината са извършени общо пет физически и психологически атаки, две от които са сериозни. За съжаление, полицията се ползва с малко доверие. Това се потвърждава от факта, че при случаи на етнически нападения до момента нито една от издадените присъди не е влязла на практика в сила, което показва неадекватна работа и, за съжаление, въз основа на многогодишен опит, снизходителното отношение на съдебната система. Това се подкрепя и от факта, че сръбското мнозинство не може да признае дори и сега, че трябва да помним и за десетките хиляди души, които бяха екзекутирани без присъда и отделна вина.
<P>
Още колко дълго Европейският съюз ще се примирява с това местни жители, говорещи европейски език, да бъдат тероризирани физически и психически от бъдеща държава-членка в началото на 21-и век? Нима не сме загрижени поне малко за собствената си репутация?
<SPEAKER ID="061" NAME="Jo Leinen" AFFILIATION="PSE">
(DE) Г-н председател, вчера в Женева се откри конференция на ООН срещу расизма. Участват двадесет и две държави от Европейския съюз, а пет решиха да не вземат участие. Това показва в лоша светлина единството на Европейския съюз по отношение на такова важно събитие.
<P>
Сега обаче прочитам, че няколко държави все още обмислят дали да отидат в Женева през седмицата, и затова искам да Ви помоля да насочите Вашето влияние върху чешкото председателство с цел ние, като Европейски съюз, да може да заемем обединена позиция на тази конференция срещу расизма.
<P>
Не бива да се допуска една ужасяваща реч от иранския президент да раздели ЕС и да отслаби ООН. Не това трябва да е резултатът от речта и поради тази причина считам, че трябва отново да положим усилия - както поиска и генералният секретар на ООН Бан Ки-мун - да гарантираме, че всички 27 държави-членки на ЕС и ЕС като едно цяло действително подкрепят съставения там окончателен документ, за да помогнат на милиони хора по света, които са засегнати от расизъм и дискриминация. Благодаря Ви много.
<SPEAKER ID="062" NAME="Marco Cappato" AFFILIATION="ALDE">
(IT) Г-н председател, госпожи и господа, на последната месечна сесия Ви помолих да спазите задължението на Парламента и да публикувате данни за присъствието на членовете на Европейския парламент на парламентарните дейности. Г-н председател, Вие ми обещахте, че на следващото заседание на Бюрото - това, което ще се проведе след точно 40 минути - тази точка ще бъде разисквана. Сега обаче разбирам, че тази точка не е част от дневния ред на заседанието на Бюрото, което ще се проведе в 18,30 ч. Тъй като сега има малко повече от месец до изборите и тъй като Парламентът е взел решение да публикува данни и информация за посещаемостта на членовете на Европейския парламент на парламентарните дейности, а сега ще има много малко възможности, аз не знам дали може да бъде проведено заседание на Бюрото, за да бъде разгледан официално този въпрос. Генералният секретар пое задължението да предостави доклад, въз основа на който председателството може да вземе решение. Ето защо аз Ви питам, г-н председател: ще могат ли гражданите, европейският електорат, да получат тази информация, както беше поискано, разпоредено и решено от Парламента, преди европейските избори през юни или ние ще трябва да нарушим собственото си обещание и да сме в разрез с нашите собствени решения?
<SPEAKER ID="063" NAME="Etelka Barsi-Pataky" AFFILIATION="PPE-DE">
(HU) Вчера беше сформирано новото унгарско социалистическо правителство. Аз обаче не искам да говоря за политическите аспекти на това събитие, а за факта, че новото правителство няма сред своите членове нито една жена. Определено е странно, че в Европа през 2009 г. може да бъде сформирано ново правителство, в което няма нито една жена от 14-е министри, съставящи администрацията. В скандинавските държави повече от половината членове на техните правителства са жени. Франция също се доближава до това съотношение. Повече от една трета от членовете на германското правителство са жени. Това е общоприетата практика в Европа.
<P>
В Парламента през последните пет години сме приели 11 доклада по въпроса за равенството между половете. Това е важна цел, основана на ценностите на Европа, но е безсмислена, ако не бъде приложена на практика. Ето защо аз призовавам моите колеги, в този случай от групата на социалистите, да упражнят своето влияние, за да може тези важни и благородни стремежи да бъдат приложени и на практика в техните държави, където това не се е случило до момента.
<SPEAKER ID="064" NAME="Neena Gill" AFFILIATION="PSE">
(EN) Г-н председател, преди ден бях в Бирмингам. Чуках от врата на врата - характерен за Великобритания начин на провеждане на кампания - и, учудващо, нито един човек, на чиито праг заставах, нямаше и най-малка представа, че след по-малко от шест седмици ще бъдат проведени европейски избори.
<P>
Уверена съм, че Вие известно, че статистиката в Обединеното кралство сочи, че едва 16 % от обществеността знаят за изборите, но това, което следва да Ви притеснява е, че тези статистически данни не са по-различни в другите държави-членки. Всъщност 30 % нямат намерение да участват в предстоящите избори. За липсата на интерес и осведоменост Парламентът носи отговорност, колкото и който и да е друг. Милионите, които бяха похарчени за информиране на гражданите, се оказват хвърлени на вятъра.
<P>
Това, което буди особено разочарование в мен, е, че обещаната информационна кампания за изборите имаше зрелищен обратен ефект. Реклама за баланса между личния и професионалния живот разстрои работещите жени и групите, които се опитват да насърчават кърменето. Това е още една лична цел. Г-н председател, Вие трябва спешно да се занимаете с това положение, да оттеглите обидната реклама и да се уверите, че ние отправяме простичко послание защо трябва хората да гласуват на предстоящите избори. Това трябва да бъде видимо и ясно разбираемо.
<SPEAKER ID="065" NAME="Marie Panayotopoulos-Cassiotou" AFFILIATION="PPE-DE">
(EL) Г-н председател, за също следва да се изкажа по същия въпрос, а именно избирателната активност на предстоящите европейски избори, която не обещава да бъде особено висока. Причините включват предизборната кампания, организирана от Парламента, която не е достатъчно ефектна и, което е по-важно, атаките спрямо постиженията на Европейския съюз, социалната пазарна икономика, моделът, който се борихме толкова упорито да развием и който носи ползи за трудещите се в Европейския съюз. Гражданите не гледат с добро око на събития, за които няма изгледи да донесат удовлетворение и решение на проблемите. Ето защо е жалко, че ние имаме противоречие по въпроси, които следва да ни обединяват в интерес на гражданите на Европа.
<SPEAKER ID="066" NAME="Catherine Guy-Quint" AFFILIATION="PSE">
(FR) Г-н председател, на 14 и 15 март аз, като член на комисията по бюджети, пътувах с г-н Botopoulos до районите на Пелопонес, които пострадаха най-тежко от наводненията през лятото на 2007 г. За наше голямо учудване разбрахме, че обещаните средства в размер на 89,7 млн. евро, които трябваше да дойдат от фонд "Солидарност" на Европейския съюз, все още не са пристигнали в тези области.
<P>
Ето защо ние официално насочваме вниманието на Комисията към този въпрос, като следва да знаем къде е забавено прилагането на решенията, взети от бюджетния орган. Как се случи така, че тази помощ, която беше гласувана преди няколко месеца, все още не е оказала никакво значително въздействие на тези райони, където нуждата от европейска солидарност става все по-належаща с всеки изминал ден?
<P>
Отделно от ретроспективното наблюдение, извършвано от Комисията, следва да получим някои обяснения от гръцкото правителство по отношение на използването на тази европейска помощ. Това наистина е належащ въпрос - както в човешки, така и в икономически план. Две години е твърде дълъг период на изчакване.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Искам да насоча вниманието върху факта, че все по-честите неприятни събития, които започнаха миналата година в Армения и продължават и тази година в Грузия и Молдова, ни дадоха повод да се замислим, имайки предвид че между тях съществуват две прилики: и трите държави са членове на Източното партньорство и сценарият е сходен при всяка една от тях. Считам, че следва да отчетем този факт.
<P>
Миналата седмица президентът на Молдова Воронин дори декларира, че желае да се оттегли от това Източно партньорство, за да може да продължи с нежеланите действията, насочени срещу правата на човека в Молдова. Считам, че Европейският съюз следва да работи в тясно сътрудничество със Съвета на Европа и Организацията за сигурност и сътрудничество в Европа (ОССЕ).
<SPEAKER ID="068" NAME="Jim Allister" AFFILIATION="NI">
(EN) Г-н председател, възхвалата на тероризма приема много форми, но когато член на ЕП възхвалява безскрупулни убийци, чиито смъртоносни кариери приключиха, когато си получиха заслуженото от правосъдието, тогава тази колега се оказа несъгласна с всичко, което залата някога е заявявала в осъждане на тероризма, и се присъедини към онези, които го приемат и оправдават. Тъкмо това обаче направи колегата de Brún от "Шин Фейн” на Великден, когато тя описа терористите от ИРА като порядъчни, безкористни и благородни. Няма нищо порядъчно и благородно в тероризма, било то в миналото или сега. Срамно е, за който и да е член на Парламента, да отправя такива безочливи хвалебствия за убийци.
<SPEAKER ID="069" NAME="Jelko Kacin" AFFILIATION="ALDE">
(SL) Със своята популистка и твърдолинейна национална реторика президентът Ахмадинеджад причинява огромна вреда на образа и репутацията на Иран. Той също така заплашва умерения ислям на Запад, като разпространява негативни стереотипи за него.
<P>
Трябва да предприемем решителни действия срещу такива провокации. Като осъди Роксана Сабери, иранският режим демонстрира, че в основата си е слаб и страхлив. В неговата вербална конфронтация със Съединените американски щати той избира да взима заложници, в този случай жена и журналист, за да мобилизира хората идеологически. Режимът се подиграва на всички демократични стандарти.
<P>
Основните права на човека формират същината на Европейския съюз, както и борбата за право на информация. Четвъртата власт, медиите и пресата, са важен инструмент за възстановяване на демократичните стандарти. Всяка власт, която се страхува от пресата, удря първо нея. Недемократичните режими остават в постоянен страх, което е причинната да преследват журналисти, да ги пращат в затвори, да ги измъчват и дори да ги убиват.
<SPEAKER ID="070" NAME="Kinga Gál" AFFILIATION="PPE-DE">
(HU) На 1 май ще се навършат пет години, откакто ние станахме членове на Европейския съюз заедно с множество други държави от Централна и Източна Европа. Тогава изглеждаше, че всяка от новите държави-членки ще съблюдава основните принципи на ЕС и забраната за дискриминация, както и ще защитава и цени езиковото разнообразие и правата на националните малцинства.
<P>
Дори след пет години членство в Европейския съюз може все още да съществуват примери за защита на езика на мнозинството по един открит, дискриминационен начин за сметка на намаленото използване на езиците на местните малцинства. Точно такъв е случаят в Словакия, където законът за езика, приет през 1995 г., който тогава стана обект на яростна международна критика, сега е подновен. Този проектозакон за езика излага на опасност използването на малцинствените езици във всяка една област на ежедневието, което също така засяга например половин милион местно унгарско малцинство, което живее там. Вместо да насърчава езиковото разнообразие и да защитава идентичността на малцинството, той дава възможност езикови наблюдатели и инспектори да отиват в малцинствените общности и да налагат тежки глоби, ако те не спазват тези разпоредби, което може единствено да бъде описано като лудост от гледна точка на Брюксел. Ето защо аз призовавам члена на Европейската комисия по многоезичието да се намеси и да приложи езиковото разнообразие на практика и в Словакия.
<SPEAKER ID="071" NAME="Csaba Sándor Tabajdi" AFFILIATION="PSE">
(HU) Десетте нови държави-членки са част от Европейския съюз вече пета година. Време е да направим преглед на положението. Нашият мандат също върви към края си. В началото съществуваше недоверие сред старите държави-членки, но то постепенно изчезна. Всъщност, след известно време се оказа, че по много въпроси, като например директивата за услугите или свободата при наемане на работа, новите държави-членки защитиха реформата в ЕС. Ето защо аз считам, че можем да кажем, че за тези пет години беше научено много. В същото време, трябва да подчертаем, че новите държави-членки все още се сблъскват с дискриминационни мерки. Трябва само да спомена факта, че селскостопанските производители от новите държави-членки получават и тази година едва 60 % от това, което получават селскостопанските производители в старите държави-членки. Следва да добавя също, че присъединяването към ЕС беше от полза за всички участващи, и затова искам да благодаря на Европейския парламент за приветстването ни като нови държави-членки. Ние считаме, че през последните пет години към нас са се отнасяли като пълноправни членове.
<SPEAKER ID="073" NAME="Председател">
Точката е приключена.
