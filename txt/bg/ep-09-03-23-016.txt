<CHAPTER ID="016">
Пускане на пазара на биоциди - Ново предложение за преразглеждане относно биоцидите (разискване) 
<SPEAKER ID="123" NAME="Председател">
Следваща точка е общото разискване относно:
<P>
доклада на г-жа Sârbu, oт името на комисията по околна среда, обществено здраве и безопасност на храните, относно предложението за директива на Европейския парламент и на Съвета за изменение на Директива 98/8/ЕО относно пускането на пазара на биоциди по отношение на удължаване на някои срокове - C6-0346/2008 - и
<P>
изявлението на Комисията по новото предложение за преработка на директивата за биоцидите.
<SPEAKER ID="124" NAME="Daciana Octavia Sârbu" LANGUAGE="RO">
Искам да подчертая, че смятам за успех споразумението, което постигнахме заедно с Комисията и Съвета относно удължаването на срока за оценка на активните вещества до 2014 г., за да създадем своевременно регулиран пазар за биоциди.
<P>
Това даде отражение и върху резултата от гласуването, проведено от комисията по околна среда, обществено здраве и безопасност на храните. Затова искам да благодаря на колегите, които подкрепиха този компромис между трите институции.
<P>
Удължаването на преходния период е изключително важно, за да гарантираме, че всички биоциди, които съдържат активни вещества, ще бъдат пуснати на пазара съгласно закона.
<P>
Почувствах, че е от съществена важност преразглеждането на тази директива да премине на първо четене, за да не рискуваме да прехвърлим 10-годишния срок за системно проучване на биоцидите и, по подразбиране, да избегнем риска от изтеглянето им от пазара от 2010 г.
<P>
Удължаването на срока ще гарантира, че държавите-членки ще имат достатъчно време, за да оценят тези вещества до 2014 г., когато съществената преработка на директивата за биоцидите най-вероятно ще влезе в сила.
<P>
Друга точка, предложена в проектодоклада, е да се ограничи до максимум две години възможността да се удължават допълнително крайните срокове за останалите досиета чрез процедурата комитология, за да се избегне евентуално безкрайно отлагане на целия процес. Тази мярка е съществена за ситуация, при която преработката на директивата не е завършена до 2014 г.
<P>
Надяваме се, че аспектите, свързани със защитата на данните и практиката на "избягване от отговорност" ("free riding"), чрез която компаниите използват информацията, регистрирана от други компании като част от национална схема, ще бъде разгледана при съществената преработка на директивата за биоцидите.
<P>
Искам да спомена, че измененията, приети от комисията по околна среда, обществено здраве и безопасност на храните, формират част от споразумение с Комисията и Съвета, както присъстват в окончателния проект, който ще бъде гласуван утре в пленарната зала. Когато гласуването в пленарната зала приключи, ще имаме подкрепата на Съвета за постигане на съгласие на първо четене.
<SPEAKER ID="125" NAME="Stavros Dimas">
член на Комисията. - (EL) Г-н председател, искам да благодаря на докладчика, г-жа Sârbu, за нейното старание и усилия за постигане на съгласие на първо четене относно предложението за изменение на Директива 98/8 относно пускането на пазара на биоциди.
<P>
Искам да кажа, че Европейската комисия е готова да приеме компромисния пакет, особено точката относно нуждата да се удължи преходният период с четири, вместо с три години и точката относно двугодишното ограничение на по-нататъшно удължаване с цел да се улесни програмата за преглед.
<SPEAKER ID="126" NAME="Christa Klaß" LANGUAGE="DE">
Г-н председател, г-н член на Комисията, госпожи и господа, можем да се гордеем с факта, че постигнахме толкова високи здравни и хигиенни стандарти в Европейския съюз. Употребата на биоциди даде значителен принос за тези постижения. Когато се използват като дезинфектанти и пестициди, те ни защитават от опасни болести или както може да се случи - от техните носители. Биоцидите са незаменими. Те трябва да бъдат безобидни за хората и околната среда и затова сега се нуждаем от преглед на всички биоцидни агенти.
<P>
Безопасността изисква време, а прегледът вече отнема повече, отколкото беше планирано предварително. Не можем да поемем риска да изгубим важни продукти, защото тяхната регистрация не е била завършена. Затова приветствам факта, че Парламентът, Съветът и Комисията се съгласиха на първо четене на бързо удължаване на сроковете за директивата за биоцидите до - мисля, че беше, г-н член на Комисията, - 2014 г.
<P>
Само че защо това предложение се появи толкова късно? Опасността, че някои вещества могат да отидат в канавката заради изтекли крайни срокове, беше нещо, което виждахме, че се задава от дълго време, а сега разискванията ни в Парламента трябва да се провеждат под по-големия натиск на времето.
<P>
Г-н член на Комисията, от известно време чакаме за предложение от Комисията относно преработката на директивата за биоцидите. Сега спешно трябва да бъдат хармонизирани и регулирани някои важни области. Примерите включват определянето на критерии за одобрение, продължителността на одобрението и, най-важното, защитата на данните. Производителите се нуждаят от ясни правила и точност. Нужни са правила и по отношение на употребата и боравенето с продуктите. Изпитването на активен агент струва няколко хиляди евро и тази инвестиция може да бъде възстановена, само ако резултатите, поне за определен период от време, не са достъпни за други заявители. Никой не желае да изгубим високите си хигиенни стандарти. Трябва да ги поддържаме, за да посрещаме нови предизвикателства.
<P>
Надявам се, че Комисията ще представи ясен и добре обоснован доклад, който отговаря на всички тези изисквания, и се надявам това да се случи колкото може по-скоро.
<SPEAKER ID="127" NAME="Vittorio Prodi">
от името на групата ALDE. - (IT) Г-н председател, госпожи и господа, благодаря Ви, г-н Verheugen, че дойдохте и ни дадохте възможността да обсъдим този документ заедно. По отношение на предложението за изменение на директивата относно пускането на биоциди на пазара Парламентът се съгласи, че е нужно да има удължаване на периода за преглед, необходим за правилната оценка на основните активни вещества на някои биоциди, с оглед на специфичното естество на необходимите изпитвания и изисквания на пазара. Но трябва да сте наясно, че сме в очакване на по-щателната преработка на Директива 98/8/ЕО относно биоцидните продукти, за да изразим нашето мнение по съдържанието. Затова искам да предложа някои идеи на Комисията, които да обмисли.
<P>
Преди всичко, ще бъде полезно да направим преход от директива към регламент - законодателен инструмент, който ще позволи едновременно да влязат в сила еднакви разпоредби във всички държави-членки, като така регулира сектора по един и същи начин. Една ключова точка ще бъде споделянето на данни според нормите на Европейския съюз и, както вече беше приложено с регламента за регистриране, оценка и разрешаване на химични вещества и препарати (REACH), изпитването върху гръбначни животни ще бъде избегнато или значително намалено и за биоцидите, благодарение на задължителното споделяне на данни, получени чрез такива изпитвания между онези, които регистрират същите активни вещества, като така се избягва всяко дублиране на проучвания.
<P>
Споделянето на данни ще позволи по-голяма ефективност в системата за оценка на файловете и ще намали разходите по съставянето на тези файлове, което ще бъде от значение както за малките, така и за средните предприятия и за националните органи, отговорни за преглеждането на заявленията.
<P>
Трябва да се наблегне на опростяването на процедурите и на прилагането на взаимно признаване на разрешението за даден продукт и употребата му в различни държави-членки, за да се ускорят процедурите и пускането на биоциди на пазара в споменатите държави. След това размерът на таксите и общите срокове за преглеждане на заявленията в различните страни трябва да се хармонизират, а процесът на издаване на разрешения трябва да се опрости в случаи на изразяване с минимални разлики или вариации в цвета например и така да се избегнат допълнителни специфични изпитвания, изискващи по-нататъшна оценка от всяка държава-членка.
<P>
Най-накрая, трябва да избегнем дискриминацията между европейските производители на стоки, третирани с биоциди, и извънобщностните стоки, съдържащи такива продукти. Оставям на Комисията да предложи решение, което новият Парламент, да се надяваме, ще може да подкрепи.
<SPEAKER ID="128" NAME="Urszula Krupa">
от името на групата IND/DEM. - (PL) Г-н председател, хармонизирането на законодателството за биоцидите в Европейския съюз изглежда дори по-необходимо при факта, че регламентите в определени страни са изключително разнообразни. Липсата на общи регулиращи разпоредби създава опасност за здравето и живота на хората, както и представлява заплаха за околната среда, особено при условията на свободния пазар.
<P>
Но предложението, съдържащо се в първоначалния вариант на текста, а именно десетгодишния срок на прилагане на законодателството, изглежда нереалистичен с оглед на изключително сложните и скъпи процедури на регистрация за химикалите, използвани в тези продукти. Тези процедури, които бяха предназначени да осигуряват високо ниво на безопасност, биха могли по ирония да допринесат за намаляването на нивото на контрол, което води дори до повече проблеми, ако вземем предвид факта, че в някои случаи национални регламенти контролират биоцидите, пускани на пазара.
<P>
Но премахването на тези механизми и въвеждането на по-малко ефективни и скъпи процедури на оценка може да ограничи продажбите на биоциди. Един централен европейски регистър на активните вещества, използвани в биоцидите, също няма да осигури достатъчно безопасност, особено при факта, че биологичните агенти са изключително разнообразни и са устойчиви на активни агенти. Наличието на ограничен избор от ефективни химични съединения само ще послужи за повишаването на нивата на устойчивост. Още повече високите разходи и сложните процедури, които са включени, ще избутат малките компании извън пазара, което ще доведе до монополизирането на пазара от големите компании, работещи в този сектор.
<P>
Предложението за удължен 14-годишен преходен период, който може да бъде удължен допълнително с още две години, става дори още по-безценно поради факта, че няма да бъде възможно да се регистрират активни вещества или да се преместят тези правила в националния закон преди 2014 г.
<SPEAKER ID="129" NAME="Zuzana Roithová" AFFILIATION="PPE-DE">
- (CS) Г-н председател, искам да отправя въпрос към члена на Комисията, тъй като имам доста различно мнение. Мисля, че е жалко, че Европейският съюз не може да успее за десет години, с други думи до 2010 г., да завърши прегледа и регистрацията на 900 или някъде толкова дезинфектанти, консерванти и пестициди, които се продават на европейския пазар. Изненадва ме, че са ни нужни още три години за това, а докладчикът добави още една допълнителна година. Това означава забавяне на хармонизацията и следователно забавяне на по-голямата защита на пазара по отношение на тези вредни материали. Очевидно нямаме друг избор, освен да обявим забавяне, защото иначе много продукти ще трябва да изчезнат от пазара. Позволете ми обаче да предложа едно мнение. Може да бъде от полза, ако някои от продуктите, внесени от неконтролираните азиатски пазари, напуснат нашия пазар. Това ще ускори развитието на алтернативни, по-безопасни материали. Ще ми бъде интересно да чуя дали Комисията е опитвала да си сътрудничи с центровете за изпитване и институциите в държавите-членки и да използва техните ресурси, за да изпълни първоначалния по-кратък краен срок. Може ли Комисията или докладчикът да ми дадат отговор на този въпрос?
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Г-н председател, в следствие на специфичното естество на това законодателство и евентуалната опасност от грешното му интерпретиране трябва да обърнем особено внимание на въпроса за биоцидните агенти.
<P>
Съгласен съм с докладчика, който говори относно факта, че е жизненоважно да се удължи преходния период за оценка на активните вещества, използвани в биоцидите до 2014 г., за да се използва законодателството на Европейския съюз за регулиране на пазара. Ако не бяхме предприели тази стъпка, щяха ли националните разпоредби - които изтичат през 2010 г. - като резултат да направят нелегална продажбата на значителен брой биоциди, което би довело до различни парадоксални ситуации?
<P>
По време на преходния период националното законодателство трябва да се използва за стриктното наблюдение на този конкретен сектор на пазара. Тук си заслужава да добавим, че трябва да бъдем особено внимателни, когато се занимаваме с всяко законодателство, засягащо биоцидните агенти, и да помним, че тези продукти са замислени да унищожават и отблъскват вредни организми и че съдържат активни химични агенти. Всяко нехайство от наша страна може да има безвъзвратни последици.
<SPEAKER ID="131" NAME="Stavros Dimas">
член на Комисията. - (EL) Г-н председател, искам да благодаря на ораторите за техните конструктивни забележки и да кажа, че в крайна сметка за оценката на активните вещества всъщност ще е нужно повече време, отколкото оптимистично бяхме предвидили първоначално. През 2000 г., когато законодателството беше прието, програмите за оценка не започнаха веднага; около четири години бяха прекарани в различни подготвителни процедури и процедурите на оценка, които националните компетентни органи несъмнено използват, започнаха едва през 2004 г. Въпреки забележителната и важна работа, свършена до днес, за много от активните вещества няма да бъде възможно да преминат оценка до май.
<P>
Като имаме предвид, че директивата постановява, че биоцидите, съдържащи активни вещества, които не са включени в приложение 1 или в приложение 1А към директивата, трябва да бъдат изтеглени от пазара не по-късно от 12 май 2010 г., беше сметнато за необходимо да се удължи крайният срок за завършване на процедурата на оценка, в противен случай, ако изтеглим някои от тези вещества, защото не са преминали процедурата на оценка, тогава и здравето, и околната среда в Европейския съюз може да бъдат застрашени и несъмнено търговията също ще бъде възпрепятствана.
<P>
Относно въпроса, засегнат от г-жа Klass, искам да кажа, че той засяга защитата на данните, подадени за оценка на активните вещества. Това се отнася по-конкретно за случаи, в които компании, които не са били включени в усилията да се представят тези данни, които извличат облага от ситуацията, могат въпреки това да задържат продуктите си на пазара до изтичането на преходния период.
<P>
Комисията е на последен етап от оформянето на предложението за съществена преработка на директивата за биоцидите и този въпрос беше ясно посочен по време на проведените консултации, когато въпросното предложение беше формулирано и съставено. Много от забележките, направени от г-н Prodi и други, несъмнено ще бъдат взети под внимание.
<P>
Комисията ще засегне споменатия въпрос в рамките на същественото преразглеждане на директивата. Ще бъде изпратено изявление на Комисията до секретариата на Европейския парламент, за да бъде добавено към доклада от днешното заседание.
<P>
Също така голям брой други въпроси, изтъкнати от Парламента, също ще бъдат засегнати във въпросното предложение като увеличението на обхвата от стоки и материали, изработени с употребата на биоциди, подобрените процедури за одобрение на биоциди, въвеждането на задължителен обмен на данни по време на лицензирането на продукта и по време на одобрението на активното вещество според принципите на REACH и съгласуваност с най-добрите практики от други законодателни актове като този, който наскоро беше прокаран за продуктите за растителна защита.
<P>
В заключение, Комисията изразява удовлетворението си от резултатите от преговорите. Комисията е в състояние да приеме компромисните изменения напълно и обещава да вземе предвид, по време на основното преразглеждане на директивата, въпроса относно защитата на данните, повдигнат както от Съвета, така и от Парламента днес.
<P>
Комисията взема под внимание въпросите, засягащи защитата на данни, споделянето на данни и компаниите, които извличат облага от ситуацията, които бяха повдигнати по време на разискванията по предложението за удължаване на някои срокове от директивата за биоцидите. Комисията ще потърси подходящи решения за посочените проблеми в рамките на съществената преработка на директивата за биоцидите.
<SPEAKER ID="134" NAME="Daciana Octavia Sârbu" LANGUAGE="RO">
Искам отново да благодаря на колегите си, докладчиците в сянка, с които си сътрудничихме изключително добре. Работихме ефективно за завършването на този доклад, въпреки че това не е толкова важно, колкото действителната преработка на директивата.
<P>
Както видяхте, всичките ми колеги говориха за тази преработка и не толкова за доклада, който разискваме днес, защото преработката е това, което очакваме.
<P>
Тук чухме, по всеобщо признание, че това удължаване на преходния период от три на четири години не е желателно, но вярвам, че е много по-важно да гарантираме, че всички продукти ще бъдат пуснати на пазара легално и че ще бъде проведена точна оценка на тези продукти.
<P>
Благодаря ви още веднъж и, както казах, очакваме преработката на директивата за биоцидите да се случи колкото може по-скоро.
<SPEAKER ID="135" NAME="Председател">
Разискването приключи.
<P>
Гласуването ще се проведе във вторник, 24 март 2009 г.
