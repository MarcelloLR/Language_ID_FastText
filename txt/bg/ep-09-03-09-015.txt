<CHAPTER ID="015">
Ред на работа
<SPEAKER ID="025" NAME="Председател">
Окончателният проект на дневен ред за тази месечна сесия, изготвен от Председателския съвет на неговото заседание от 5 февруари, вторник, съгласно членове 130 и 131 от Правилника за дейността, беше раздаден.
<P>
Понеделник:
<P>
Първо, групата на социалистите в Европейския парламент внесе искане гласуването на доклада на г-жа Kósáné Kovács относно социалното положение на ромите да се проведе утре вместо в четвъртък, както е предвидено.
<P>
Второ, групата на Европейската народна партия (Християндемократи) и Европейските демократи също внесе искане гласуването по доклада на г-н Reul относно възможни решения в отговор на предизвикателствата, свързани с доставките на петрол, да се проведе утре.
<P>
И в двата случая крайният срок за внасяне на предложения за обща резолюция, заместващи отделните резолюции, е тази вечер, което означава, че технически не е възможно тези текстове да се поставят на гласуване утре. Гласуването обаче може да се проведе в сряда, вместо в утрешния ден. Има ли възражения?
<SPEAKER ID="026" NAME="Hannes Swoboda">
от името на групата PSE. - (DE) Г-н председател, изразявам съжалението си от невъзможността гласуването да се проведе утре, тъй като редица представители на ромите бяха предвидили да присъстват, смятайки, че гласуването е насрочено за тогава. Ако това е напълно невъзможно, то, разбира се, гласуването трябва да се проведе в сряда, но искам отново да повторя, че с оглед на това посещение на ромски представители и със съгласието на политическите групи определено би трябвало да е възможно да се направи изключение.
<SPEAKER ID="027" NAME="Председател">
Вашата политическа воля бе взета под внимание. Бях информиран, че съгласно нашия Правилник за дейността има възможност за гласуване едва в сряда. Ние обаче можем да уведомим представителите на ромите за това обстоятелство и да изразим по този начин политическата си воля. След това ще можем да гласуваме и по двете искания в сряда.
<P>
(Парламентът одобрява искането)
<P>
Вторник:
<P>
Групата на Зелените/Европейски свободен алианс внесе искане да се включи в дневния ред изявление на Комисията относно генетично модифицираната царевица MON810, а разискването да приключи с внасяне на предложение за резолюция. Кой желае да представи мотивите за това искане? Г-н Cohn-Bendit?
<SPEAKER ID="028" NAME="Daniel Cohn-Bendit">
от името на групата Verts/ALE. - (DE) Г-н председател, госпожи и господа, както знаете, на последното заседание на Съвета по околна среда бе налице безспорно квалифицирано мнозинство против искането на Комисията.
<P>
Комисията отправяше такива искания и през 2006 и 2007 година, и всеки път Съветът им се противопоставяше. Сега това искане вероятно ще бъде подновено на следващия Съвет по околна среда, като този път ще бъде насочено срещу Франция и Гърция. Парламентът трябва да заеме ясна позиция, за да сложи веднъж завинаги край на този дебат. Работата на Комисията не е непрекъснато да се опитва да подкупва държави заради една инициатива, отхвърлена от различни политически лагери. Ето защо ние искаме най-накрая да се проведе разискване със Съвета и Комисията и да се внесе предложение за резолюция, така че въпросът да бъде приключен веднъж завинаги - и то преди изборите, за да могат гласоподавателите да знаят кой каква позиция заема. Не съм ли прав, г-н Ferber?
<SPEAKER ID="029" NAME="Председател">
Благодаря Ви. С това представянето на мотивите приключи. Желае ли някой да се изкаже против искането?
<SPEAKER ID="030" NAME="Martin Schulz" LANGUAGE="DE">
Г-н председател, както г-н Swoboda преди малко посочи, аз подкрепям част от искането на г-н Cohn-Bendit и възразявам срещу друга част от него. Смятам, че той има право: поведението на Комисията действително е, меко казано, странно. На второ място, вярно е, че положението в Съвета е объркващо: някои държави-членки споделят мнението на Комисията, а други - не.
<P>
Положението в Парламента е подобно. Вярно е, че има необходимост от дискусия с Комисията - независимо че тя вече нееднократно е продължавала да упорства в тази насока въпреки препоръките на Парламента и дори на някои членове на Съвета - и ние подкрепяме призива за изявление на Комисията за тази цел. Втората част е относно резолюцията. Запознах се много внимателно с искането на групата на Зелените/Европейски свободен алианс и мотивацията на г-н Cohn-Bendit се свързва повече с предизборната кампания, отколкото с генетично модифицираната царевица, което бе много интересно. Групата Verts/ALE също така иска процедура за гласуване против Комисията - гласуване на недоверие на Комисията. Такава стъпка обаче би била с толкова сериозни последици, че според нас въпросът трябва първо да бъде внимателно проучен - и именно поради това ние действително подкрепяме тези разисквания. Освен това съществува експертна комисия, която би трябвало да се занимава с резолюцията; на едно от бъдещите пленарни заседания тя трябва да ни представи предложение за резолюция, което да бъде изрядно подготвено, а не набързо скалъпено през тази седмица.
<SPEAKER ID="031" NAME="Председател">
Благодаря Ви. Сега давам думата на г-н Fjellner, който може отново да представи по-различна позиция.
<SPEAKER ID="032" NAME="Christofer Fjellner">
от името на групата PPE-DE. - (EN) Г-н председател, аз възразявам и срещу двете части на предложението на г-н Cohn-Bendit, защото преди по-малко от месец обсъдихме този въпрос и гласувахме по него в комисията по околна среда, както разбрахме, че е предложено по-рано. Така че според мен това вече е направено и струва ми се, че точно в този момент, в края на законодателния мандат, когато времето не ни стига за важни законодателни обсъждания, ще е неправилно да даваме предимство специално на тази тема.
<P>
Не можем сега да даваме предимство на разисквания, които вече са водени, и особено да правим това само защото Зелените смятат, че не получават достатъчно внимание в предизборната надпревара; това би било действително безотговорно.
<SPEAKER ID="033" NAME="Председател">
От една страна, беше внесено искане за включване на въпроса за резолюция в дневния ред; от друга страна, г-н Fjellner заявява, че в дневния ред не трябва да се включват нито изявление, нито резолюция. Предлагам първо да гласуваме по процедурата, а след това да обсъдим дали да останем само с изявление.
<P>
Освен това беше внесено искане за поименно гласуване. Това поименно гласуване е предназначено да определи кой подкрепя искането на г-н Cohn-Bendit и групата на Зелените/Европейски свободен алианс. Обявявам начало на гласуването.
<SPEAKER ID="034" NAME="Martin Schulz" AFFILIATION="PSE">
(DE) Г-н председател, няма нужда да усложняваме повече нещата. Убеден съм, че във формално отношение сте прав; Вие сте председател с такива ясни разбирания за нещата, че не се съмнявам в това. Все пак ми се струва, че г-жа Frassoni е съгласна с нашето предложение.
<P>
Тази седмица имаме дискусия с Комисията и бих искал и това да се включи в дневния ред. В същото време искам да възложим на компетентната експертна комисия да подготви резолюция. Смятам, че това ще бъде искане с по-широк обхват, по което можете да проведете първоначално гласуване.
<SPEAKER ID="035" NAME="Председател">
Можем още половин час да обсъждаме това. Правилната процедура е да гласуваме дали да удовлетворим или не искането на групата на Зелените/Европейски свободен алианс. Опитах се да помогна, като предложих след това да проведем друга дискусия по въпроса дали искаме изявление от Комисията, но нещата не могат да бъдат направени в по-различен ред.
<P>
(Парламентът отхвърля предложението)
<P>
Сряда:
<P>
Бих искал да ви уведомя, че са внесени 113 изменения към доклада на г-жа Elisa Ferreira относно европейския план за икономическо възстановяване. Това надхвърля тавана от 50 изменения, определен в член 156, ето защо върнах тези текстове за разглеждане в компетентната комисия. Комисията ще има заседание тази вечер, а разискванията по доклада остават в дневния ред за сряда.
<P>
Групата на Европейската народна партия (Християндемократи) и Европейските демократи внесе искане въпросите с искане за устен отговор към Съвета и Комисията относно ШИС II да бъдат разгледани в 15,00 ч. като първа точка от следобедното заседание. Тъй като всички политически групи се произнесоха в полза на искането, дневният ред ще бъде изменен в съответствие с него.
<P>
Току-що бях уведомен, че съм пропуснал нещо за вторник: групата на социалистите в Европейския парламент е поискала следобедните разисквания да бъдат удължени с половин час и съответно времето за въпроси към Комисията да бъде от 18,30 ч. до 20,00 ч. Приема ли се?
<P>
(Парламентът одобрява искането)
<P>
Четвъртък:
<P>
Групата на Зелените/Европейски свободен алианс и групата на Алианса на либералите и демократите за Европа са внесли искане разискването по въпроса с искане за устен отговор от Комисията относно петдесетгодишнината от тибетското въстание да приключи с внасяне на предложение за резолюция.
<SPEAKER ID="036" NAME="Monica Frassoni">
от името на групата Verts/ALE. - (IT) Г-н председател, госпожи и господа, ние смятаме, че във връзка с това много важно събитие - петдесетгодишнината от въстанието на тибетския народ и изгнанието на Далай Лама - е извънредно важно нашият Парламент да изрази своето мнение в резолюция, а не само в разискване.
<P>
Това не е за първи път: Парламентът винаги е подкрепял Далай Лама и каузата за свободата на тибетския народ и не можем сега да се отдръпнем, още повече че положението там не се подобрява. То постоянно се влошава и дори съвсем наскоро към нас бяха отправени заплахи от китайското правителство във връзка със свободата на Тибет. Ето защо смятам, че е от решаващо значение не само да говорим, но и да приемаме решения.
<SPEAKER ID="037" NAME="Marco Cappato" LANGUAGE="IT">
Г-н председател, госпожи и господа, преди една година приехме резолюция в подкрепа на позицията, заета от Далай Лама в преговорите с Китай, а именно ненасилие и автономия - не независимост - за Тибет.
<P>
Китай прекъсна тези преговори и обвини Далай Лама в насилие, подбуждане към насилие и стремеж към независимост, а не към автономия. Така че днес, в деня на петдесетгодишнината от въстанието в Лхаса, би било напълно неприемливо Парламентът да не представи позицията си и не само да защити Далай Лама и ненасилието, но също и да защити своята позиция и репутация. Ние не отправяме искане за изваждане на други точки от дневния ред, а само призоваваме Парламента да има доблестта да изрази мнение.
<P>
За тази цел внасяме искане в допълнение към разискването да бъде поставена на гласуване резолюция.
<SPEAKER ID="038" NAME="Nirj Deva" AFFILIATION="PPE-DE">
(EN) Г-н председател, не възнамерявах да говоря, но като се има предвид, че се намираме в много важен Парламент във времето на глобална кредитна криза и трябва да бъдем приемани сериозно от нашите събеседници по целия свят, ние не би трябвало всъщност да се съсредоточаваме върху въпроси като този, когато трябва именно днес да градим мостове и партньорства за нашите търговски и икономически отношения.
<SPEAKER ID="039" NAME="Председател">
Оценявам това, което казвате, но то не е в съответствие с нашия Правилник.
<P>
(Парламентът одобрява искането)
<P>
Във връзка с разискванията по случаи на нарушения на правата на човека, демокрацията и принципа на правовата държава групата на социалистите в Европейския парламент е внесла искане точката за Сиера Леоне да бъде заместена с нова точка, озаглавена "Изгонване на неправителствени организации от Дарфур".
<SPEAKER ID="040" NAME="Hannes Swoboda" LANGUAGE="DE">
Г-н председател, ще бъда кратък. Положението в Дарфур е извънредно критично и става още по-отчаяно, особено с изгонването на различните неправителствени организации. Поради това искаме да дадем приоритет на този въпрос сега. Моля за вашата подкрепа. Благодаря ви.
<SPEAKER ID="041" NAME="Председател">
Дарфур вече е вписан в дневния ред.
<P>
(Редът на работа е приет)
