<CHAPTER ID="015">
Положението в Украйна (разискване) 
<SPEAKER ID="569" NAME="Председател">
Следващата точка е изявлението на върховния представител на Съюза по въпросите на външните работи и политиката на сигурност и заместник-председател на Комисията относно положението в Украйна.
<SPEAKER ID="570" NAME="Щефан Фюле" LANGUAGE="EN">
Г-н председател, върховният представител и заместник-председател на Комисията, Кати Аштън, ме помоли да представя следните забележки.
<P>
Позволете ми да Ви благодаря за навременната покана да се обърна към вас по въпроса за Украйна, която е основен партньор на Европейския съюз.
<P>
Както знаете, в неделя в Украйна се проведе втори кръг на президентските избори. Това беше важно събитие не само за самата държава, но и за целия регион в по-широк смисъл. То е важно, тъй като демократична Украйна ще служи като важен пример за своите съседи.
<P>
Приветстваме положителната оценка, която направи международната мисия за наблюдение на изборите, водена от Службата за демократични институции и права на човека (СДИПЧ) на ОССЕ, че изборите са проведени в съответствие с международните стандарти и че е налице по-нататъшен напредък на базата на добрите постижения на Украйна на изборите от 2004 г.
<P>
Това становище беше изразено в изявлението, направено от върховния представител в понеделник. В него също така се поздравява народът на Украйна за неговата трайна ангажираност с демократичния процес. Високата избирателна активност в двата дни на изборите беше особено окуражаваща.
<P>
Ясно е, че демокрацията в Украйна продължава процеса на утвърждаване. Населението на страната отива до избирателните секции, упражнява свободно своя избор и очаква мнението му да бъде чуто. Това е значимо постижение. И най-важното, то показва обвързаността на Украйна с европейските ценности.
<P>
В изборите има победители и победени. Избирателите решават това. По време на заседанието ни тук, в Страсбург, официалните изборни резултати все още не са удостоверени от Централната избирателна комисия.
<P>
Предварителните изборни резултати показват малка разлика между двамата конкуренти. Вече чухме за евентуално оспорване на резултатите в съда. Образувани са производства в някои местни съдилища.
<P>
Логично и законно е да се разследват всички възможни проблеми. Същевременно най-важното е изборният процес като цяло да продължи плавно, като покаже както устойчивостта и дълбочината на демократичната зрялост на Украйна, така и споделената ангажираност на кандидатите към развитието на държавата.
<P>
Всички избори са израз на волята на обществото. Те са също и възможност за ново начало. Сега е жизненоважно Украйна да се движи напред. Успехът на изборния процес в Украйна - предвид географското и стратегическото значение на Украйна - е важен за ЕС и за Европа като цяло.
<P>
През последните години бяхме свидетели на политическа нестабилност, която се характеризираше с конкуренция между президента и министър-председателя, задълбочена от липсата на яснота в конституцията. Украйна винаги е провеждала добри избори и има активно гражданско общество и свободни медии. За съжаление обаче, цялостният процес на реформи - който е жизненоважен за Украйна - се забави значително. Много повече трябваше да бъде направено през последните години.
<P>
Предизборната политическа обстановка също попречи на изпълнението на стендбай споразумението с Международния валутен фонд (МВФ), тъй като Украйна не успя да изпълни необходимите условия. Слабата конституционна рамка на Украйна също допринесе за това.
<P>
Убеден съм, че изразявам становището на всички нас, като казвам, че очакваме новото ръководство на Украйна да даде нов тласък на усилията за реформа. Като първи приоритет, за да преодолее въздействието на световната финансова криза и да осигури бъдеща икономическа стабилност, Украйна трябва да възстанови без отлагане програмата на МВФ. Това е предпоставка и за предоставянето на евентуална макрофинансова помощ от ЕС.
<P>
В предстоящите седмици и месеци ще станем свидетели на сформирането на нова администрация в Киев. Посланието на ЕС към ръководството на Украйна е последователно и ясно: сега е времето за действие. Очакваме да видим конкретни стъпки напред. Реформата е изключително важна за дългосрочното благоденствие и сигурност на Украйна. Тя е интерес на самата Украйна, а не просто за удовлетворяване на международната общност. Това послание беше отправено още на срещата на високо равнище между ЕС и Украйна на 4 декември 2009 г.
<P>
Действия са необходими на много равнища. В икономическата област Украйна трябва да предприеме неотложни действия за справяне с корупцията и подобряване на стопанския и инвестиционния климат. Това включва усилия за укрепване на независимостта на правосъдната система, за отваряне на икономиката и за гарантиране на справедлива и прозрачна конкуренция - например чрез приемане за закон за обществените поръчки в съответствие с международните стандарти и достиженията на правото на Европейския съюз.
<P>
Същевременно е необходимо да бъдат предприети и осъществени сериозни секторни реформи в области като енергетика - по-специално в газовия сектор - транспорт и околна среда. Също така систематично сме окуражавали Украйна да разгледа отново конституционната реформа, да осигури стабилност и да въведе функциониращи основни правила за политическия живот. Конституцията трябва да устоява на изпитанията на времето и нейната реформа не следва да бъде обвързана с краткосрочни политически съображения. Украйна ще избере модела, който иска да възприеме. Тя обаче следва да гарантира съществуването на ефективна система за взаимен контрол и взаимно ограничаване на властите, чрез която да се предотврати политическата парализа, която Украйна е преживявала в миналото. Помощта и съветите на Комисията от Венеция ще бъдат важни, за да се гарантира, че това се извършва по начин, който съответства на европейските стандарти, като се използва най-добрият наличен опит.
<P>
Преди най-важните приоритети за реформа Украйна трябва да продължи широкомащабната задача за гарантиране на регулаторно сближаване със стандартите на Европейския съюз. Това е предпоставка, чрез която да се гарантира, че Украйна може да се възползва от всички предимства на новото и амбициозно споразумение за асоцииране между ЕС и Украйна, по което понастоящем водим преговори с Украйна - включително за широка и всеобхватна зона за свободна търговия.
<P>
Наша задача е да насърчим Украйна по пътя напред и да подкрепим ръководството в Киев в процеса на всеобхватни реформи и модернизация. Имаме много инструменти да направим това. Чрез Европейската политика за съседство разполагаме със средствата за подкрепа на усилията на Украйна за реформа. В района вече се осъществява текущо и планирано техническо и финансово сътрудничество с Украйна на стойност 435 млн. евро, без да включваме възможната макрофинансова помощ. Източното партньорство осигури допълнителни инструменти. Програмата за всеобхватно институционално изграждане, предвидена в рамките на Източното партньорство, е такъв пример, тъй като тя е насочена конкретно към институциите в украинското правителство, които се нуждаят от укрепване, за да осъществят реформите.
<P>
В по-общ план, на преговорите с Украйна за ново амбициозно споразумение за асоцииране между ЕС и Украйна представихме ясно нашите цели: политическо асоцииране и икономическа интеграция между Европейския съюз и Украйна. Това е много важно начинание, включващо установяването на широка и всеобхватна зона за свободна търговия при активно регулаторно сближаване с достиженията на правото на Европейския съюз.
<P>
Предложението ни към Украйна обаче не е еднопосочно. Темпът на сближаване на Украйна и ЕС в бъдеще зависи от качеството и задълбочеността на усилията за реформа на самата Украйна. Очакваме да работим с новото ръководство на Украйна за постигане на общите ни цели.
<P>
Днес чрез нашите кабинети осъществихме връзка с върховния представител и моя колега в Комисията и ми позволете да обобщя следните три послания: първо, и двете страни сме съгласни, че тези избори доказаха жизнеспособността на демокрацията в Украйна, второ, ангажирани сме да задълбочим отношенията с Украйна и да я подкрепяме в изпълнението на нейната програма за реформа, и трето, очакваме да започнем конструктивно сътрудничество с избрания президент веднага след обявяването на официалните резултати.
<SPEAKER ID="572" NAME="Elmar Brok" LANGUAGE="DE">
Г-жо председател, г-н член на Комисията, ние сме доста разочаровани. Аз съм от хората, които бяха в палатковия град по време на Оранжевата революция в Киев и когато виждам какво беше направено през последните пет години, искам да кажа на президента Юшченко, че не донесе стабилност за страната си, не създаде парламентарни възможности и допринесе за спиране на законодателния процес. Със сигурност той е виновен за неуспеха на Оранжевата революция. Надавам се, че тези избори ще донесат нова стабилност в Украйна. Но въпреки че изборите очевидно се провеждат в съответствие с международните стандарти, аз съм загрижен, че това не е стабилна, уверена демокрация. Когато в законите се внасят изменения три дни преди втория тур, точно в разгара на изборите, по каквато и да е причина, това не показва разбиране на процеса. Напротив, това ни кара да гледаме на Украйна с голяма загриженост. Мисля, че трябва да се ангажираме по-активно с въпроса за развитието на демокрацията и принципите на правовата държава в Украйна, както и със свързаната тема за стабилността, която не противоречи, а е следствие от това.
<P>
Г-н Фюле, имате специална отговорност, свързана с политиката за съседство. Политиката за съседство обаче не означава просто да продължаваме по стария начин. Напротив, тя означава използване на инструментите, с които разполагаме, не само за двустранни отношения с държави като Украйна или с други държави в региона, но и в многостранен подход към тези държави, за да могат те да се сближават и да станат по-стабилни. Трябва да им предложим перспективи. Това не означава постоянно да засягаме въпроса за разширяването на Европейския съюз, а да им предложим визови улеснения сега, да обмислим възможността за зона за свободна търговия и може би дори да им предложим перспективата за същия статут като Норвегия в рамките на Европейското икономическо пространство. Това няма да навреди на никого, не представлява агресивно поведение към никого и същевременно ще доведе до въвеждането на европейска перспектива и на стабилност в подобни държави. Надявам се, че новото правителство ще оправдае доверието за участие в този вид проект.
<SPEAKER ID="573" NAME="Кристиан Вигенин">
от името на групата S&D. - Г-жо Председател, г-н Комисар, едно от неудобствата да отговаряте и за разширяването и за политиката на съседство е, че ще прекарвате повече време в тази зала. А сега по същество.
<P>
Трябва да кажем, че изборите в Украйна бяха оценени високо от международните наблюдатели, независимо от нестабилността на законодателството около самите избори. Това, че бяха направени промени в последния момент, може да се каже, че те не засегнаха пряко резултата от тези избори. Всъщност можем да кажем, че спечели преди всичко демокрацията в Украйна, защото когато действащ президент, който отново е кандидат и получи само 5 процента, това ми се струва, че е много ясен сигнал, че демокрацията работи.
<P>
Едно от правилата на демокрацията е да приемеш резултата от изборите такъв, какъвто е и да признаеш победата на съперника, когато оценката за самите избори е положителна и затова нашето послание към загубилия кандидат трябва да бъде много ясно: Украйна има нужда от политическа стабилност, Украйна трябва да получи възможността най-после да стартира отдавна отлаганите реформи. И тук освен тези послания ние трябва ясно да кажем, че чрез нашата политика, чрез политиката на съседство, чрез източното партньорство ние ще съдействаме Украйна да тръгне отново напред.
<SPEAKER ID="574" NAME="Siiri Oviir" LANGUAGE="ET">
Г-жо председател, г-н член на Комисията, госпожи и господа, провелите се наскоро президентски избори в Украйна отбелязаха края на периода от последните години, в които оранжевият цвят носеше политическо послание. Неотдавнашните президентски избори могат да се разглеждат като още една стъпка в укрепването на демокрацията.
<P>
Според една популярна мисъл революцията изяжда децата си. Това е вярно, но Украйна се запазва като държава дори и след тези избори. Тя все още има многопартийна система и това се дължи основно на Оранжевата революция. По подобен начин съществуването на свободата на словото и свободния печат може да се припише на събитията от преди пет години, когато беше поет пътят към свободата и зачитането на правата на човека. А всичко това е много важно.
<P>
Така ние трябва да признаем развитието на Украйна към демокрацията и принципите на правовата държава, към подобряване на икономическата интеграция и насърчаване на отношенията с Европейския съюз. Считам, че независимо от официалните резултати от изборите Украйна ще продължи в същата посока - ще продължи да подкрепя интеграцията с Европейския съюз, да прави държавното управление по-ефективно, да прави политическата система по-балансирана - и ще продължи конституционната реформа.
<P>
Вътрешната политическа стабилност на Украйна и концентрирането върху вътрешната реформа са предпоставка за бъдещото развитие на отношенията между Европейския съюз и Украйна. Решаваща предпоставка за двустранното и многостранното сътрудничество е правителството на Украйна да продължи изпълнението на целите си. Трябва да продължим разговорите относно споразумението за асоцииране между Украйна и Европейския съюз. Напоследък темпото беше забавено и трябва да го ускорим отново.
<P>
Освен това трябва да вложим по-конкретно съдържание в сътрудничеството в областта на енергетиката и околната среда. Присъединяването към Световната търговска организация е значимо постижение, което също е важна предпоставка за създаване на истинска зона на свободна търговия за нас и Украйна. Трябва обаче да отбележим и слабостите: вече се спомена корупцията, съществуват и утвърдени групи със специални интереси и непотистки практики. Надяваме се, че Украйна ще преодолее тези слабости.
<P>
(Председателят отнема думата на оратора)
<SPEAKER ID="575" NAME="Rebecca Harms" LANGUAGE="DE">
Г-жо председател, първо искам да коментирам това, което спомена г-н Brok. Вярно е, че беше много тъжно героят от 2004 г., Виктор Юшченко, да бъде победен на първия тур на изборите. Според мен г-н Юшченко е единственият човек, който ще заплати за грешките на всички ръководители на украинските партии или блокове.
<P>
Един важен въпрос, на който трябва да обърнем внимание, е фактът, че хората в Украйна всъщност не вярват на нито един от ръководителите на украинските партии, че ще ръководят държавата от името и в полза на всички нейни граждани. Ако има извод, направен благодарение на присъствието на наблюдателите на изборите, заедно с факта, че несъмнено изборите бяха проведени без нарушения, това е установеното по време на многобройните обсъждания - че повечето хора са гласували за по-малкото зло. Никой от гражданите, с които се срещнах, нямаше големи очаквания от изборите. Това е тревожно при една толкова млада демокрация, която се е отдалечила от бившата съветска система повече от всяка друга държава в Източна Европа.
<P>
Г-н Фюле, надявам се, че присъствието Ви днес и отсъствието на баронеса Аштън не означава, че Украйна отново е поставена на второ място и ще се загуби сред всички други политически приоритети в областта на външните работи и сигурността. Тя трябва да бъде един от главните приоритети, а това не беше така през последните пет години.
<P>
Вътрешните неуспехи в Украйна са отражение на недостатъци в европейската стратегия. Повече не трябва да гледаме така леко на нещата. Трябва да предложим безусловната си подкрепа за ориентирането на Украйна към Запада, тъй като можем да загубим много. Газът е тема, която винаги поражда голямо объркване. Достатъчно е само да спомена Севастопол, където имаме голям конфликт. Не можем просто да оставим нещата да се развиват като преди. Поели сте сериозна отговорност в тази област.
<SPEAKER ID="576" NAME="Andreas Mölzer" AFFILIATION="NI">
(DE) Г-жо председател, г-н член на Комисията, разбира се, Юлия Тимошенко има правото да оспори резултатите от президентските избори. Като имаме предвид интригите и използването на схеми през 2004 г., не можем да я обвиняваме, освен заради факта, че този път международните наблюдатели на изборите потвърдиха резултатите. Тя може да се възползва от правата, които има. Това обаче не е умен ход в политическо отношение, тъй като един подобен спор ще доведе до продължаване на политическата и икономическата несигурност в страната.
<P>
Близкият изборен резултат отразява факта, че страната е разделена на два лагера. Реалистично погледнато обаче, няма да бъде възможно г-н Янукович да възстанови авторитарния режим, който беше отхвърлен преди години, дори да искаше да го направи и независимо от факта, че олигархичната структура в политическата и икономическата система без съмнение беше укрепена чрез президентските избори.
<P>
Предвид близкия резултат и двата лагера ще трябва да направят компромиси. Важно е културното и социалното разделение между източната и западната част на страната да се преодолее в името на народа. Много ще зависи от това, дали г-н Янукович ще назначи министър-председател, който може да бъде приет от украинците и в Източна, и в Западна Украйна, и дали г-жа Тимошенко притежава демократичната зрялост да признае загубата си и да се присъедини към опозицията.
<SPEAKER ID="577" NAME="Paweł Robert Kowal" LANGUAGE="PL">
Г-н председател, г-н член на Комисията, в известен смисъл Парламентът също преживя Оранжевата революция преди пет години. Преди няколко седмици обаче, включително и в изказване на г-жа Аштън, бяха зададени въпроси за това, дали украинците са били готови за Оранжевата революция и дали са я приложили на практика. Споделям изразеното от г-жа Harms съжаление в това отношение, че г-жа Аштън не е с нас днес. Има отговор на този въпрос: 70% избирателна активност действително е рядкост в Европа и е истинска рядкост в нашите държави. Във връзка с това г-н Brok не е прав в твърдението си, че Оранжевата революция е загубила. Тя спечели, тъй като се бореше за правила, които да са в полза на всички. И в Полша сме били свидетели как от демократичните правила се възползваха хора, които преди това са се противопоставяли на демокрацията. Но това е хубаво, така трябва да бъде.
<P>
Време е да си отговорим: направихме ли всичко, което трябваше да направим след Оранжевата революция? Отговорихме ли на този въпрос? Освен всичките инструменти, които спомена членът на Комисията - и е добре, че сме създали тези инструменти - отговорихме ли, че вратата пред Украйна е отворена? Могат ли в посткомунистическа държава да се извършат всеобхватни реформи без това обещание? Можем ли да насърчаваме хората да правят жертви, ако им кажем, че винаги ще бъдат оставяни да чакат отвън? Не следва ли по-скоро да им кажем: има място за вас е Европа, може би не днес и не утре, но място има.
<P>
Новият член на Комисията, г-н Фюле, разполага с чудесната възможност да каже това. Г-жа Аштън не дойде днес. Г-н член на Комисията, имайте смелостта да станете първият, който да каже, че място има. Не днес, не утре, но място ще има. Това ще помогне много на украинците. Това може да е последният момент, в който имаме възможност да го кажем и поради това всички украинци трябва да бъдат уверени, че интеграцията, сътрудничеството с Европа и промените в законодателството са тяхна лична отговорност.
<P>
Това трябва да се каже не само на елита, на предприемачите или на студентите. То трябва да се каже по такъв начин, че всеки да разбере, че все още си заслужава да се правят жертви след годините на комунизма, че все още си заслужава да се прави нещо. Това е възможност и за Вас, г-н Фюле. Кажете го ясно и ще останете в историята. Ще помогнете не само на Украйна, но и на цяла Централна Европа, тъй като благоденствието и сигурността за Украйна означават възможност за цяла Централна Европа. Всеки трябва да почувства, че има възможност. Поради това, освен споразумението за асоцииране, което е много важно, е необходимо да облекчим визовия режим за украинците и в бъдеще да го премахнем. Трябва да кажем много ясно: вратата към Европа е отворена за Украйна. Някой трябва да го каже най-накрая след тези пет години.
<SPEAKER ID="578" NAME="Lena Kolarska-Bobińska" AFFILIATION="PPE">
(EN) Г-жо председател, неотдавнашните избори в Украйна показаха, че страната е функционираща демокрация.
<P>
Новият президент ще управлява, изправен пред стабилна опозиция и свободни медии. Можем да се надяваме, че опозицията ще бъде конструктивна и стандартите на управление в страната ще се подобрят.
<P>
Предизборната кампания потвърди, че украинският политически елит иска да продължи процеса на интеграция с Европейския съюз и да поддържа добри съседски отношения с Русия. Европейският съюз трябва да реагира с ясни сигнали, които да приветстват и двете тенденции. Същевременно е необходимо Украйна да ускори реформите си.
<P>
Ако се постигне такъв напредък, ЕС трябва да обмисли поемането на ангажимент за членство на Украйна. Същевременно следва да насърчаваме и да правим много повече за интеграцията на равнището на обикновените хора.
<P>
Обменът между хората, младежките и студентските посещения, стипендиантските програми, побратимяването на градове и райони и бизнес договорите са най-добрият начин за разпространение на посланието, че реформите са единственият път към по-добро бъдеще.
<P>
Най-важното сега е Европейският съюз да намери начин за либерализиране на режима за входни визи. Трябва да осигурим възможно най-голямо движение на хора през нашите граници с Украйна.
<P>
Както ми писа наскоро един мой избирател, ако помогнем на 1 000 души от Източна Украйна да пътуват до ЕС, 100 000 други ще чуят за техните положителни впечатления, когато се върнат.
<P>
Това е начинът да подкрепим реформите, които искаме да видим, че се случват в тази важна демократична съседна държава.
<SPEAKER ID="579" NAME="Marek Siwiec" AFFILIATION="S&amp;D">
(PL) Г-жо председател, има поне една държава от бившия съветски блок, в която резултатите от изборите не са известни предварително. Тази държава е Украйна и следва да сме доволни от това, тъй като и ние сме изиграли нашата роля в това отношение. След изборите в Украйна нещо ще се промени. Ще има нов президент и този нов президент следва да бъде посрещнат приятелски в Европейския съюз и Европейския парламент. Това е така, тъй като стремежът на Украйна към Европейския съюз не е преходен интерес, а сериозно предизвикателство и амбиция на милиони украинци. Необходимо е ново, открито отношение към Украйна от страна на Европейския съюз. Нека не ни мотивират лични амбиции. Разбирам, че в Европейската народна партия изпитват известно съжаление, че изборите не бяха спечелени от жената, която те искаха да победи. Нека обаче да не тласкаме новия президент на Украйна към Москва. Украйна ще бъде партньор, от когото ще се очаква много. Украйна ще бъде партньор, на който ще се възложи много работа. Украйна ще бъде партньор, към когото следва да демонстрираме добра воля. Поради това отново е необходим нов европейски импулс, тъй като Украйна е част от Европа и ние трябва да приложим тази политика в наш интерес.
<SPEAKER ID="580" NAME="Traian Ungureanu" AFFILIATION="PPE">
(RO) Надявам се, че украинските органи ще активизират усилията си за външно сътрудничество с Европейския съюз и за постигане на съответствие с европейските стандарти във вътрешен аспект. Източното партньорство и инициативата Euronest предлагат подходяща рамка за това.
<P>
Въпреки политическата окраска на новата администрация въпросът не е дали Украйна следва да остане източна държава или да стане западна държава. Въпросът е дали Украйна може да утвърди вътрешно демокрацията. Това означава установяване на демократични норми и защита на правата на човека. Чувствителна област например е положението на румънскоговорящото малцинство в Украйна и неговото право на обучение на родния език.
<P>
В областта на външната политика Украйна трябва да бъде насърчена за сътрудничество с Европейския съюз чрез развитието на добри съседски отношения с държавите-членки на ЕС. Еднакво важно е обаче да включим Украйна в европейските процеси за сътрудничество в рамките на Черноморския регион. Накрая, разширяването на отношенията с проевропейското правителство на Република Молдова може да бъде непосредствена ползотворна стъпка към политика на добросъседство.
<SPEAKER ID="581" NAME="Mário David" AFFILIATION="PPE">
(PT) Пет години след Оранжевата революция украинците изглежда си спомнят за този период като за пропусната възможност. Вината не е само в техния политически елит. Вярно е, че той беше твърде ангажиран с борби за власт и влияние. Много реформи не се осъществиха изобщо, а някои останаха само в проект.
<P>
В една демократична държава е немислимо в избирателния закон да се внасят изменения между двата тура на изборите. Това не прави чест на тези, които предложиха измененията, които гласуваха за тях и които ги приеха. Създава се усещането, че зад тези действия се крият недостойни и нежелателни намерения. Необходима е огромна промяна, що се отнася до липсата на независимост на съдебните органи, тъй като те са подложени на твърде голямо влияние не само от страна на политическите сили, но и от икономически субекти. Без свободна и независима правосъдна система не може да има законност, правата на човека не са гарантирани и няма чужди инвестиции или напредък.
<P>
Вината за това разочарование обаче може да е свързана и с Европейския парламент, и в частност с много държави-членки. Иска ми се за няколко секунди да можехме да се поставим на мястото на гражданин на европейска държава, която поради превратностите на историята все още не е член на Европейския съюз. Какво бихме очаквали от ЕС? Солидарност. Въпреки това много министерства на външните работи, загрижени единствено за това да не обезпокояват или тревожат Москва, са използвали или злоупотребявали с постоянното единоборство в Киев, за да избегнат недвусмислено да заявят, че Украйна е независима и суверена държава.
<P>
Като такава, ако мнозинството от населението й покаже свободно, че подкрепя това, и Украйна изпълни установените критерии, тя може да се стреми да стане член на Европейския съюз в бъдеще.
<SPEAKER ID="582" NAME="Laima Liucija Andrikien" AFFILIATION="PPE">
(LT) Въпреки че е разочароващо, трябва да признаем, че шестгодишният романтичен период в политическия живот на Украйна приключи. Резултатът от президентските избори в Украйна не е нито случайност, нито "грешен" избор на украинския народ. Той по-скоро отразява по-дълбоки политически проблеми и факта, че надеждите от Оранжевата революция не се сбъднаха.
<P>
Г-н член на Комисията, казахте, че очакваме енергични и целенасочени действия от новия президент на Украйна и новата администрация. Държавата се нуждае от сериозни структурни реформи.
<P>
Трябва обаче да кажем нещо на Европейския съюз. В това положение, ако искаме да имаме влияние на територията на бившия Съветски съюз и да утвърдим позициите на демокрацията и правата на човека в този регион, трябва да работим с Украйна - и то по-активно от когато и да било. Европейският съюз трябва да предложи на Украйна алтернативна европейска перспектива. За да направим това, на първо място следва да се насочим към така наречените "меки" мерки, които имат дългосрочно въздействие, като например стимулиране на икономическата интеграция, по-активно създаване на контакти между хората и политически диалог с украинските държавни институции.
<SPEAKER ID="583" NAME="Kinga Gál" AFFILIATION="PPE">
(HU) В разискването относно настоящото положение в Украйна ще поискам от Комисията да използва връзките си или мрежата от връзки с Украйна, за да изиска и да покаже последователна и ясна ангажираност по отношение на правата на националните малцинства, освен другите области, тъй като това, което чухме днес за скорошните проблеми в Украйна, засягащи толкова много области, се отнася в още по-голяма степен за представителите на малцинства, за обучението на езиците на малцинствата и използването на майчиния им език. От нас се изисква яснота и последователност, тъй като Европейският съюз притежава способността да повлияе на Украйна, която като съседна държава има особено значение в политиката за съседство, включително по отношение на правилата и нормите, свързани с националните малцинства. Разбрахме, че последователността на нашата позиция и послания води до резултати и се надяваме, че това може да помогне за намирането на подходящи възможности за преодоляване на тези проблеми. Предлагам всяко следващо споразумение, подготвяно с Украйна, да включва специално тези въпроси, включително правото на обучение на майчин език, тъй като това е основна предпоставка за оцеляването на националните малцинства.
<SPEAKER ID="584" NAME="Vilija Blinkevičiūt" AFFILIATION="S&amp;D">
(LT) Днес Украйна преживява не само икономическа криза, но в известен смисъл и политическа криза. Може би тези президентски избори ще спомогнат за извеждането на страната от политическата безизходица и ще осигурят по-голяма стабилност. Украйна все още решава с кой модел на цивилизация да се ангажира. Да си сътрудничи ли с Изтока или да избере интеграцията с Европа? Изборът не е толкова лесен, особено когато идеологическото разделение, което съществува в политическия живот, се е разпространило и в обществото. Вратата за Европа трябва да бъде оставена отворена за Украйна и прозрачните избори са важна стъпка към утвърждаването на принципите на демократичната държава. Хората в Украйна изразиха волята си да изберат лидера на своята държава. Украйна е европейска държава, която трябва да има правото да взема решения по отношение на Европа. Ето защо Европейският съюз трябва да си сътрудничи активно с Украйна, като укрепва демокрацията в държавата и ускори интеграцията й в Европейския съюз.
<SPEAKER ID="585" NAME="Ivo Vajgl" AFFILIATION="ALDE">
(SL) Г-н член на Комисията, изявлението Ви относно Украйна днес беше много ясно. Украйна има перспектива за присъединяване към ЕС и ние разполагаме с инструментите, с които да превърнем тази перспектива в надеждна възможност.
<P>
Изборите бяха съпроводени с оспорвана борба, но те бяха демократични и за нас това е голямата новина. Всъщност оспорваната надпревара показа колко сложно е положението в тази държава. Украйна е многоетническа и многоверска държава с изключително богата история и ние трябва да вземем това под внимание. Мисля, че ние, Европейският парламент, както и Европа като цяло, следва да използваме всички средства, за да насърчим някаква форма на ползотворен диалог в Украйна - диалог, който ще укрепи устоите на украинската държава и общество.
<P>
Няма да е добре да се опитваме да поставяме етикети на тази държава или да се насаждат каквито и да е предразсъдъци спрямо нея. Мисля, че не сме правили това в миналото и се надявам, че няма да го правим и в бъдеще.
<SPEAKER ID="586" NAME="Charles Tannock" AFFILIATION="ECR">
(EN) Г-жо председател, в неделя имах привилегията да бъда в Киев като наблюдател от групата на Европейските консерватори и реформисти. Всичко, което видях, беше мирно, прозрачно и в много отношения, което е любопитно, по-стабилно, отколкото в моята страна, Обединеното кралство - имаше прозрачни избирателни урни, от хората се изискваше документ за самоличност със снимка, за да бъдат допуснати да гласуват.
<P>
Разбира се, бях разочарован от резултатите, тъй като президентът Янукович не е демократ от западен тип. Сега той ще изостави формално стремежите към НАТО и само ще се преструва, че подкрепя членството на страната си в ЕС, на което, естествено, сега също формално се противопоставя Русия, неговият близък приятел и съсед. Вместо това той ще се задоволи със споразумение за свободна търговия и либерализация на визовия режим. Според мен г-жа Тимошенко напразно обжалва резултатите от изборите, които тя загуби с минимална разлика, и много се съмнявам, че това ще има успех.
<P>
Единственото нещо, от което съм истински разтревожен сега, е това, което чух да се обсъжда неофициално: възобновени отцепнически тенденции за отделяне на западната част на Украйна - противник на Янукович и поддръжник на Тимошенко, която или да се присъедини към Полша, или да формира нова западна държава. Това вероятно няма да се случи, но ако стане така, то трябва да бъде мирно и с единодушие. Това, което трябва да направим тук, в Европейския съюз, е да подкрепяме наследството от Оранжевата резолюция и нашите общи демократични ценности с Украйна.
<SPEAKER ID="587" NAME="Franz Obermayr" AFFILIATION="NI">
(DE) Г-жо председател, битката приключи и най-малко за следващия парламентарен мандат г-н Янукович ще бъде президент на Украйна. Окуражаващо е, че това стана в резултат на честни избори. Това показва също, че гласоподавателите не искаха различните позиции да бъдат определени конкретно, като например присъединяване към НАТО, от една страна, или ориентация към Москва, от друга страна. Съветите към г-н Янукович ще бъдат да продължи демократичния процес, да не концентрира вниманието си само на изток и да допринесе за осезаеми подобрения в условията на живот на украинския народ. В противен случай резултатите от следващите избори ще бъдат предрешени.
<P>
ЕС трябва да предостави силна подкрепа и помощ за този процес на стабилизация. Най-късно до Европейското първенство по футбол през 2012 г. ще стане ясно дали Украйна е развила общо украинско самосъзнание или ще продължи да страда от своето езиково и географско разделение.
<SPEAKER ID="588" NAME="Председател">
Отново се извинявам на всички, на които не можах да предоставя възможност да се изкажат. Убедена съм, че това е тема, към която ще се върнем отново.
<SPEAKER ID="589" NAME="Щефан Фюле" LANGUAGE="EN">
Г-жо председател, позволете ми да Ви благодаря отново за възможността да се обърна към вас днес. Мисля, че имахме полезна обмяна на мнения и се направиха някои конкретни предложения и забележки, по които да помислим.
<P>
Както казах в началото, Украйна е важна. Тя остава партньор от стратегическо значение за Европейския съюз и лидер в региона. Отношенията между ЕС и Украйна се задълбочиха съществено през последните години. Твърдо съм убеден, че това развитие следва да продължи в бъдеще.
<P>
Скоростта и дълбочината на възстановяването на приятелските отношения на Украйна с Европейския съюз ще зависят от осъществяването на реформата. Тя ще ме насърчи да бъда още по-смел. ЕС е готов да подкрепя Украйна в тази задача с широк набор от инструменти, с които разполага. Ние обаче очакваме новото ръководство да демонстрира политическа воля за реформа в интерес на бъдещата стабилност и благоденствие на Украйна.
<SPEAKER ID="590" NAME="Председател">
Разискването приключи.
<P>
Гласуването ще се проведе на втората месечна сесия през февруари.
<P>
Писмени изявления (член 149)
<SPEAKER ID="591" NAME="Elena Băsescu  " LANGUAGE="RO">
Украйна е особено важна за Европейския съюз от гледна точка на перспективата за участие в инициативите "Източно партньорство" и "Черноморско взаимодействие" и във връзка с енергийната сигурност на ЕС.
<P>
В изказването си днес ще засегна аспект, който не се споменава много, но който поражда особена загриженост у мен, когато обсъждаме Украйна. Над половин милион етнически румънци живеят в тази държава. Органите в Киев досега почти не проявяваха интерес към тях по отношение на гарантирането на основните права. За първи път обаче, по време на предизборната кампания в тази съседна на Румъния държава, бяхме свидетели на представянето на нова концепция за управление. Един от кандидатите гарантира на румънците в страната, че ще подкрепи въвеждането на румънски език като регионален език в области, където румънците са мнозинство.
<P>
Сега Украйна е изправена пред две ценностни системи. Някои граждани желаят да се приближат повече до Европейския съюз и искат да бъдат гарантирани нашите ценности, като свобода и мир. Друга част от гражданите гледат на европейската интеграция с недоверие. Украйна се нуждае от подкрепа и солидарност от страна на ЕС, за да продължи реформите, които вече са започнали, така че да се преодолее разделението между източната и западната част.
<SPEAKER ID="592" NAME="András Gyürk" LANGUAGE="HU">
След президентските избори се отваря нова страница в отношенията между ЕС и Украйна. Една от най-важните области на сътрудничество ще бъде въпросът за енергийните доставки. Това не е случайно, тъй като значителна част от вноса на енергия в Европейския съюз, с нарастващата му зависимост, се осъществява през тази източна съседна държава. В полза на сигурността на вноса на енергия мисля, че е обосновано Европейският съюз да подпомага Украйна чрез всички възможни средства в поддържането и модернизацията на нейната енергопреносна мрежа, особено на жизненоважната газопроводна мрежа. Същевременно, в съответствие със заключенията от срещата на високо равнище на ЕС през юни считам, че съществува сериозна предпоставка за финансова подкрепа: Украйна следва да започне реформа на промишлеността и да направи газовата промишленост по-прозрачна. Липсата на прозрачност в системата от посреднически предприятия беше в ущърб на гражданите на Украйна и същевременно наруши енергийната сигурност на държавите-членки на ЕС. Освен това си заслужава да подкрепим усилията, насочени към увеличаване на капацитета за съхранение. Всъщност създаването на резерви е един от основните начини да се гарантира безпроблемния пренос на газ за Европа през студените зимни месеци.
<P>
От Европейския парламент се очаква да приеме новия регламент относно доставките на газ за ЕС през пролетта. С този регламент от държавите-членки ще се изисква да одобрят съгласувани планове за действие в случай на нарушение в доставките на газ. Мисля, че ще бъде необходимо държавите-членки да съгласуват плановете за действие не само помежду си, но да включат и Украйна в процеса на консултации. Дори и в бъдеще решаването на проблема с нарушенията в доставките не е нещо, което може да се осъществи без активни преговори с ръководителите в Киев.
<SPEAKER ID="939" NAME="Cătălin Sorin Ivan  " LANGUAGE="RO">
Избирането на Виктор Янукович за президент означава, че Украйна навлиза в нов етап, който ще я доближи до ЕС. Като член на комитета за парламентарно сътрудничество ЕС-Украйна и като европейски гражданин считам, че Европейският съюз може и трябва да подкрепи равновесието в полза на европейското и демократично развитие на своята източна съседна държава. Делегацията на Европейския парламент за наблюдение на изборите приветства факта, че изборният процес се проведе по законосъобразен начин и без нарушения, като така се гарантира легитимността на новия президент и се очерта изразения контраст с изборите, които се проведоха през 2004-2005 г. Промяната в политическата обстановка не трябва да засяга подхода ни към Украйна, който трябва да остане все така последователен и дори по-ефективен. Макар да се знае много добре, че президентът Янукович няма да отслаби връзките с Русия, това не означава, че той ще се отдалечи от ЕС. Именно за да избегнем риска това да се случи, колкото и да е малък той, трябва да бъдем активни в поддържането на отношенията ни с Украйна, която е единствената държава, способна да осигури стабилност в региона. Трябва да покажем откритост чрез диалог и твърди ангажименти, за да предложим на Украйна необходимия стимул за проевропейско развитие. Убеден съм в способността на Украйна да продължи реформите и да докаже, че е надежден партньор на ЕС.
<SPEAKER ID="593" NAME="Tunne Kelam  " LANGUAGE="EN">
Украйна продължава да има решаващо значение за стабилността и демократичното развитие на Европа. Въпреки че Оранжевата революция, за която Европейският парламент допринесе много сериозно, не оправда повечето очаквания, можем да се надяваме, че наследството от периода на президента Юшченко - свободни и честни избори, хора, които са преодолели страха си, когато изразяват мненията си, и на практика независими медии - ще бъде трайно. Вярно е, че голяма държава като Украйна, която е била лишена от независимост в продължение на дълго време и е преживяла истински геноцид - Гладомор - ще се нуждае от повече време, за да определи по-добре европейската си идентичност и бъдещите стратегически цели. Ние обаче не трябва да забравяме отговорността на политиките на Европейския съюз към Украйна след 2004 г. Европейският съюз не бързаше да предложи на Украйна перспективата за членство в ЕС. Подкрепата на ЕС за Украйна се оказа изключително неясна и неубедителна за украинците, тъй като винаги се е определяла от страха да не се подразни Русия. Трябва да осъзнаем, че основният път към истински добро и демократично съседство с Русия минава през независима и интегрирана в Европа Украйна. Това ще бъде отговорността на ЕС. Сега трябва да използваме максимално Източното партньорство.
<SPEAKER ID="594" NAME="Krzysztof Lisek  " LANGUAGE="PL">
Г-жо председател, обърнах внимание на информацията, предоставена за избирането на Виктор Янукович за президент на Украйна. Въпреки че Украйна е в много затруднено положение, подобрения могат да се забележат по отношение на спазването на законността в периода след предишните избори. Надявам се, че правният спор за резултатите от изборите ще бъде решен бързо и че двете страни ще се концентрират върху работата, за да помогнат на Украйна да излезе от икономическата криза и да укрепи позицията си в света, и по-специално да помогнат на Украйна да развие по-тесни връзки с Европейския съюз. По отношение на обещанията на новоизбрания президент за засилване на демократизацията и осигуряване на международна стабилност, както и факта, че той поставя сериозен акцент върху присъединяването на Украйна към Европейския съюз, съм убеден, че настоящото добро сътрудничество между Украйна и Европейския съюз не само трябва да продължи, но и да бъде разширено. Представители от всички държави-членки на ЕС се надяват, че най-накрая Украйна ще навлезе в период на политическа стабилност и единомислие по отношение на икономическата политика.
<P>
Според мен новият лидер на Украйна също ще се обърне към Европейския съюз за помощ за по-бързо извеждане на Украйна от дълбоката криза, която доведе до невероятен икономически спад и бюджетен дефицит от 12%. Европа следва да обмисли отправянето на конкретно предложение за включване на Украйна в европейските структури.
<SPEAKER ID="595" NAME="Marian-Jean Marinescu  " LANGUAGE="RO">
Надявам се, че новият президент ще обърне внимание на проевропейските настроения, изразени от мнозинството от украинците.
<P>
Споразумението за асоцииране е в процес на обсъждане и мисля, че е от полза и за двете страни то да се сключи възможно най-бързо. Изборните обещания трябва да бъдат изпълнени. Едно от тях е зачитането на правата на малцинствата и прекратяването на политиките на денационализация и асимилация на етническите малцинства.
<P>
Румъния може да служи като модел за Украйна, когато става въпрос за прилагането на европейските стандарти по отношение на положението на малцинствата. Във връзка с това членът на румънския парламент, който представлява там украинската общност в Румъния, може да действа като добър съветник и го препоръчвам на бъдещия президент на Украйна.
<SPEAKER ID="596" NAME="Iosif Matula  " LANGUAGE="RO">
Украйна е европейска държава и споделя всички културни ценности на Европа. Украйна се нуждае от честно и ефективно прилагане на политическа програма, която да гарантира правата на националните малцинства, като руснаци, татари, румънци, поляци, унгарци, гърци и други. Тя трябва да приложи Европейската харта за регионалните или малцинствените езици, която осигурява на тези езици статут на регионални езици. Мисля, че ЕС трябва да подкрепя прилагането на подобни мерки, като подчертава, че нито едно малцинство не следва да бъде пренебрегвано.
<P>
В Украйна има например румънскоговорящо малцинство, наброяващо над 410 000 души. То е традиционно национално малцинство с дълбоки исторически корени, което живее в хармония с мнозинството и с други малцинства, особено в областта Чернивци (Северна Буковина, Северна Бесарабия и областта Херца), в района на Одеса (окръзи в Южна Бесарабия) и в Транскарпатската област (историческата област Марамуреш). Мисля, че ЕС трябва да насърчи украинските органи да открият центрове, предлагащи обучение на румънски език като майчин език в професионалните колежи и средните училища, които понастоящем функционират в градовете в посочените по-горе области. Освен това ЕС следва да помогне на Киев, за да може Държавният университет в Чернивци да разкрие центрове, предлагащи обучение на румънски език като майчин език във всички съществуващи факултети и специалности.
<SPEAKER ID="597" NAME="Cristian Dan Preda  " LANGUAGE="RO">
Доволен съм, че изборите в Украйна миналата неделя преминаха успешно. Изборните резултати трябва да бъдат признати от всички участващи партии, тъй като демокрацията не може да се гради на базата на постоянно недоверие и разногласия. Съжалявам, че Юлия Тимошенко загуби изборите. Още повече обаче съжалявам за многобройните изявления, които тя направи в последната част от кампанията, с които оспори решението на Международния съд относно Черноморския континентален шелф. Надявам се, че украинското правителство, независимо дали ще бъде ръководено от г-жа Тимошенко или от някой друг, ще приеме факта, че решението е окончателно.
<SPEAKER ID="598" NAME="Csaba Sógor  " LANGUAGE="HU">
Виктор Янукович обеща следните мерки на унгарското малцинство в Украйна, ако спечели изборите: незабавно премахване на ограниченията, засягащи образователната система на унгарците, учениците от унгарските начални училища и завършващите обучението си студенти; използване без ограничения на майчиния им език в образованието, правосъдието, публичната администрация, медиите и в други области; използване без ограничения на национални символи, невъзпрепятствани контакти с тяхната родина; включване на представители на общността в местната, регионалната и националната публична администрация. Резултатите от президентските избори в областите с по-висок дял на унгарското население и малката разлика в окончателните резултати показват, че гласовете на унгарската общност са допринесли в голяма степен за победата на г-н Янукович. В разгара на кампанията Юлия Тимошенко също обеща да отмени дискриминационните мерки, засягащи обучението на роден език. Това обаче не звучеше достоверно от политик, който е бил министър-председател в продължение на пет години и в този период не е показал интерес към проблемите на малцинствата. Ето защо сега унгарското и рутенското малцинства възлагат надеждите си на г-н Янукович и очакват от него да признае регионалния статут на малцинствата и да създаде нова основа за отношенията между мнозинството и малцинствата. Ако обаче новият украински президент не изпълни обещанията си, например в замяна на подкрепа от украинските националисти, той не само ще загуби подкрепата на малцинствените общности, но и създаването на дългоочакваната европейска Украйна може да бъде забавено с години.
<SPEAKER ID="599" NAME="Csaba Sándor Tabajdi  " LANGUAGE="HU">
Европейският съюз следва да играе по-активна роля в Украйна; необходимо е да преустановим практиката, която преобладаваше през последните няколко години, а именно Европейският съюз да се отнася към една от най-големите държава в Европа по неуверен и нерешителен начин. Украйна е основен партньор в политиката на Европейския съюз по отношение на неговите източни съседи. Тя е също и най-важната посредничеща държава за отношенията, които се създават с Русия. С избрания президент Виктор Янукович Украйна има силен, спокоен лидер, който е еднакво отворен както към Европа, така и към Русия. Най-важната задача на новия президент ще бъде да преодолее дълбокото политическо разделение, за да се установи стабилна администрация и да се осъществят дългоочакваните всеобхватни социални и икономически реформи. Най-важното за Европейския съюз сега е да направи присъствието си в Украйна по-осезаемо от преди и да създаде нова основа за сътрудничество. Източното партньорство осигурява отлична рамка за това, а Службата за външна дейност, създадена по силата на Договора от Лисабон, ще осигури подходящи средства. Искам да подчертая, че Унгария - поради това, че Украйна е нейният най-голям съсед - е особено заинтересована от установяването на политическа и икономическа стабилност в Украйна. Укрепването на отношенията между Украйна и Русия е също в наш интерес. Също така се надяваме много, че Украйна ще прекрати своите антималцинствени политики, които лишиха от права малцинствата в предпланинския район на Карпатите, включително правата на унгарците.
