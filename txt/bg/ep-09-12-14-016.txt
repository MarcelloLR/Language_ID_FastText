<CHAPTER ID="016">
Перспективи за Програмата за развитие от Доха (ПРД) след Седмата министерска конференция на СТО (разискване) 
<SPEAKER ID="109" NAME="Председател">
Следващата точка е въпросът, изискващ устен отговор, зададен от г-н Moreira - от името на комисията по международна търговия, към Комисията (B7-0232/2009) относно перспективите за Програмата за развитие от Доха след Седмата министерска конференция на СТО.
<SPEAKER ID="110" NAME="Vital Moreira" LANGUAGE="PT">
Преди няколко седмици имах честта да водя делегация от парламентарната комисия по международна търговия, която присъства на Седмата министерска конференция на Световната търговска организация (СТО) в Женева. Въпреки че кръгът от преговори в Доха - тоест Програмата за развитие от Доха - не беше включена официално в дневния ред на министерската конференция, факт е, че голяма част от официалните делегации от страните членки на СТО се възползваха от възможността да излязат със становище по въпроса и да заявят, че искат кръгът от преговори в Доха да бъде приключен до края на 2010 г.
<P>
На всички обаче е добре известно, че напоследък не е постигнат напредък при преговорите. Ето защо имам честта да задам следните въпроси на Комисията от името на комисията по международна търговия, на която съм председател:
<P>
Първо, Комисията може ли да предостави оценка на положението в основните области на преговори от Програмата за развитие от Доха, в частност селското стопанство, неселскостопанския пазар (NAMA) и услугите? Какви са основните постижения на Комисията на Седмата министерска конференция на СТО? По нейно мнение, кои въпроси остават за разглеждане и кои са най-трудните теми?
<P>
Второ, какво въздействие ще окаже министерската конференция на СТО върху текущия кръг от преговори от Доха? Как Комисията ще гарантира, че основните преговори са съсредоточени върху развитието? В състояние ли е Комисията да даде оценка на вероятността за успешното приключване на кръга от преговори от Доха за развитие до края на следващата година?
<P>
Третият ми и последен въпрос е: по какъв начин Комисията възнамерява да включи членовете на Европейския парламент в текущия кръг от преговори от Доха и в структурата на СТО?
<P>
След като зададох въпроса от името на комисията по международна търговия, бих искал да завърша, като подчертая, че парламентарната комисия отдава голямо значение на поемането на нови отговорности и използването на новите правомощия, предоставени й по силата на Договора от Лисабон, и би искала да установи по-тясно и по-ползотворно сътрудничество с Комисията в областта на международната търговия. Това, разбира се, от своя страна изисква от Комисията да бъде готова да си сътрудничи с Парламента, като започне с отговор на зададените към нея въпроси.
<SPEAKER ID="111" NAME="Мариан Фишер Бьол">
член на Комисията. - (EN) Г-н председател, Седмата министерска конференция на СТО в Женева беше важна възможност за обмен на мнения с всички членове на СТО по отношение на техните приоритети за организацията. Според мен е важно да се подчертае, че Седмата министерска конференция не беше конференция за преговори: тя по-скоро представляваше обсъждане на различни теми.
<P>
Списъкът ни с приоритети, разбира се, започва с Програмата за развитие от Доха. Ако може да бъде завършена, Програмата за развитие от Доха ще доведе до добри резултати не само за Европа, но и за цялата световна икономика. Всички ще пострадаме, ако се увеличи протекционизмът, и всички ще спечелим, ако икономиката се възстанови. Кръгът от преговори в Доха е най-добрият инструмент на търговската политика на разположение и на двата фронта.
<P>
Кръгът от преговори в Доха ще доведе и до развитието, към което толкова много от най-бедните държави в света се стремят. Това ще бъде постигнато най-вече чрез нови правила за достъп до пазара, реформа на стопанствата и митнически облекчения. Във всички области от преговорите в Доха елементът на развитието за държавите вече е взет под внимание.
<P>
Разбира се, можем да приключим кръга от преговори в Доха единствено ако всички членове на СТО вземат участие. В действителност Съединените американски щати са изправени пред сериозни проблеми и пречки, които обсъждат с големите бързо развиващи се икономики. След няколко месеца ще видим как се развиват тези разисквания с приближаването на крайния срок за Г-20 за приключване на кръга от преговори в Доха през 2010 г.
<P>
По мое мнение всички сме съгласни, че ако искаме приключване на кръга от преговори в Доха до края на 2010 г., трябва условията за достъп до пазари на неселскостопански продукти (NAMA) да влязат в сила преди края на март 2010 г. Това е последният срок. В същото време ще продължим да настояваме, така че интересите на Европейския съюз в области като търговията и услугите, както и защитата на географските указания, да бъдат обхванати.
<P>
Освен Доха, министерската конференция разгледа някои важни въпроси за членовете на СТО. Приоритетите ни включват необходимостта от засилване на ролята на СТО при мониторинга и анализа на протекционизма; присъединяване към СТО - като присъединяването на най-слабо развитите държави към СТО, което със сигурност смятаме, че трябва да бъде насърчено; повишаването на броя на регионалните споразумения за свободна търговия, например - тук трябва да гарантираме, че те действително допълват многостранната система за търговия; и накрая, приносът на търговската политика към борбата с изменението на климата. Членовете на СТО се съгласиха, че организацията може и трябва да работи по много от тези въпроси. Затова очаквам процесът да продължи и занапред.
<P>
По отношение на последния Ви въпрос - разбира се, ще държим Парламента в течение по тези въпроси и най-вече относно кръга от преговори в Доха. Договорът от Лисабон всъщност предлага отлична възможност да се изведе сътрудничеството ни с Парламента крачка напред, а това ще представлява основен приоритет за търговската политика на Комисията през следващите години.
<SPEAKER ID="112" NAME="Georgios Papastamkos" LANGUAGE="EL">
Г-н председател, ние подкрепяме многостранната търговска система и Световната търговска организация като гарант на една основаваща се на правила търговска система и система, която гарантира по-ефективно управление на глобализацията и по-справедливо разпределение на свързаните с нея ползи.
<P>
Става дума именно за достиженията на правото на СТО, които по време на настоящата икономическа криза имаха сериозен принос, за да не се позволи на членовете й да прибягнат до рестриктивни търговски мерки, като в същото време оставиха достатъчна свобода на действие с цел възстановяване на икономиката.
<P>
Като група на Европейската народна партия (Християндемократи) ние подкрепяме интеграцията на Програмата за развитие от Доха въз основа на един интегриран, амбициозен и балансиран резултат от преговорите. Призоваваме Комисията да запази твърдата си политика на преговори, която има за цел действително да засили достъпа на европейските стоки и услуги до пазарите както на развитите, така и на развиващите се икономики.
<P>
По отношение на селското стопанство призовавам Комисията - и бих искал да си отбележите това, г-жо Бьол - да се придържа стриктно към мандата за преговори, получен от Съвета, който прави и ограниченията на преговорната позиция предмет на равни отстъпки от страна на търговските ни партньори. Бих искал да подчертая и необходимостта от твърдо отстояване на позицията ни относно географските указания.
<P>
Резултатът от Програмата за развитие от Доха трябва да гарантира по-ефективна интеграция на развиващите се страни, особено на по-слабо развитите, в глобалната търговска система.
<P>
И накрая, призоваваме за активизиране на работата между Световната търговска организация и другите международни организации с цел да се гарантира взаимната подкрепа и сближаване между търговските и нетърговските аспекти, като устойчивостта на околната среда, обезпечеността и сигурността на хранителните доставки и достойните условия на труд.
<SPEAKER ID="113" NAME="Harlem Désir" LANGUAGE="FR">
Г-н председател, г-жо член на Комисията, госпожи и господа, преговорите в Доха започнаха през 2001 г. с цел коригиране на дисбаланса, всъщност несправедливостта, на международната система за търговия, която беше въведена след Уругвайския кръг, когато беше създадена Световната търговска организация.
<P>
По тази причина беше признато, че Уругвайският кръг не е изпълнил всички направени обещания по отношение на развиващите се страни и че държавите от юга разполагаха с несправедливо благоприятно положение по отношение на правилата за търговия, особено в областта на селското стопанство, защото тези правила за търговия позволяват на най-богатите държави както да защитават пазарите си, така и да продължават да финансират производството си, включително производството за износ, като по този начин доведоха до фалита на голям брой селскостопански производители от юга. Знаков в това отношение е случаят с памука.
<P>
При започването на "кръга за развитие" членовете на СТО поеха ангажимент за изменение на правилата за многостранна търговия с цел да се гарантира, че търговията действително оказва благотворно влияние върху икономическото и социално развитие във всяка държава, на всеки континент.
<P>
Затова не трябва да забравяме, че този кръг от преговорите не е като другите и че дори ако, както при всички преговори, всички очакват да се постигне напредък по въпросите, които ги засягат - за индустриалните държави това означава промишлени продукти и услуги - от самото начало беше постигнато съгласие, че този кръг преди всичко има за цел възстановяване на баланса в подкрепа на развиващите се държави.
<P>
Днес, в началото на Седмата министерска конференция, както и преди нея, преговорите фактически спряха по склоновете на Капитолия във Вашингтон, точно както и преди затънаха в пясъците на Канкун, а тогава това се дължеше до голяма степен на изискванията от страна на Европейския съюз.
<P>
Като настояха за прекалено много по време на преговорите, индустриалните държави по този начин застрашиха крайния резултат от кръга от преговори и доверието дори към СТО. Всеки се занимава единствено с личните си цели вместо с общата цел, която е да се създаде многостранна търговска рамка, основаваща се на по-справедливи правила за насърчаване на една по-справедлива търговия и насърчаваща устойчивото развитие и премахването на бедността.
<P>
Първият резултат от тази безизходица е увеличението на двустранните търговски споразумения, които често са дори по-неблагоприятни за държавите от юга. Това е стъпка назад.
<P>
Затова и Европейският съюз трябва да излезе с ясна позиция. Приоритетът е да се приключи този кръг като кръг за развитие и да няма опити за надлъгване, когато става дума за промишлени продукти и услуги. Към преговорите не трябва да се подхожда по конвенционален и тесногръд начин, при който всеки преследва собствените си цели.
<P>
Това води до задънена улица и ни кара да забравяме основния въпрос: необходимостта да се създаде нов начин за регулиране на международната система за търговия, която ще стане част от новото глобално управление, за което всички призовават, особено след Г-20, за да се решат истинските предизвикателства на днешния ден, които са: справедливо развитие на всички континенти, премахване на бедността, продоволствена сигурност, зачитане на социалните права и достойни условия на труд, както и борбата с изменението на климата.
<P>
По време на преговорите Европейският съюз трябва да покаже какво се прави, за да се гарантира, че правилата за търговия ще спомогнат за подобряването на положението в бъдеще. На тази основа трябва да бъдат разгледани следните точки от разискването:
<P>
относно селското стопанство: спазване на ангажиментите от юли 2008 г.; приключване на преговорите относно процедурите; гарантиране, в частност, на специално и диференцирано третиране; зачитане на специални продукти и защитни механизми; развитие на земеделските помощи в съответствие с устойчиво селско стопанство и продоволствена сигурност;
<P>
относно неселскостопанските продукти (NAMA): настояване пред развиващите се страни за тарифни намаления - вече приключвам - които са съвместими с етапа им на развитие;
<P>
и
<P>
относно услугите: защита на правото на всяка държава да продължава да регулира обществените си услуги.
<SPEAKER ID="114" NAME="Michael Theurer" LANGUAGE="DE">
Г-н председател, г-жо член на Комисията, госпожи и господа, преди две седмици в Женева се проведе седмата сесия на министерската конференция на Световната търговска организация. Имах възможността, като представител на делегацията на групата на Алианса на либералите и демократите за Европа, да присъствам на конференцията и в качеството си на съавтор да дам своя принос за настоящото общо предложение за резолюция.
<P>
От опита можем и трябва да си вземем четири поуки. Икономическата и финансова криза също доведе до рязък спад в световната търговия. Затова и едно бързо приключване на кръга от преговори в Доха е изключително важно, за да се даде нов тласък на световната икономика.
<P>
Възраждането на честна и свободна световна търговия е нещо, което преговорите от Доха могат и трябва да постигнат. Европейският съюз направи големи отстъпки преди партньорите си, особени тези в развиващите се страни. Така например обещахме да премахнем всички субсидии за износ на селскостопански продукти.
<P>
Сега трябва да доведем преговорите до успешен край. За да стане това, е необходим знак за политическа воля. В групата ALDE сме решени да постигнем успешен край на преговорите в Доха. Сега! Поради тази причина е жизненоважно да обединим сили, за да постигнем успешен край на кръга от преговори. Европейският съюз може и трябва да играе водеща роля в това отношение. Трябва да възприемем и свързваща роля, например за да съберем заедно Съединените американски щати и нововъзникващите икономики и развиващите се страни, за което призоваваме и в общата си резолюция.
<P>
Сега трябва да повишим и обществената осведоменост. Необходима е по-широка подкрепа от страна на гражданите. Трябва да подчертаем предимствата на глобалната търговия, защото свободната и честна търговия е в полза на всички ни.
<P>
Не виждам никаква алтернатива на Доха. Алтернативата би била надпревара за двустранни споразумения, които биха поставили на риск достъпа на по-слабите държави и включването на правата на човека и екологичните цели. Това не трябва да се случва. Затова е необходимо да приключим с кръга от преговори в Доха веднага.
<SPEAKER ID="115" NAME="Martin Häusling" LANGUAGE="DE">
Г-н председател, госпожи и господа, кръгът от преговори в Доха се проточи вече осем години и по-голямата част от развиващите се страни всъщност не искаха кръга от преговори в Доха. В началото именно Съединените американски щати и Европа насила поискаха съгласието на развиващите се страни чрез концепцията за "развитие". В същото време обаче преговорите се провалиха два пъти. Единствено големите селскостопански износители, Бразилия и Аржентина, и може би Индия, са наистина заинтересовани нещо да се получи. Европейският съюз също фактически направи крачка назад, ако погледнем рутинните изисквания на Европейския съюз през последните няколко години, както и внесените предложения за следващите няколко години.
<P>
Въпреки това ние наистина трябва обективно да погледнем постигнатото през последните няколко години, с изключение на една двадесетгодишна политика на либерализация. Тази политика на либерализация отчасти е отговорна за икономическата и финансова криза, на която сме свидетели в момента. Не можем да се държим като че ли е възможно да продължим по същия начин. Не искам да споменавам последиците за световния климат, ако продължаваме както преди и не разполагаме с точни правила.
<P>
В Женева се проведе конференция, на която, в условия на криза, всички заявиха, че трябва да продължаваме както преди и че можем просто да изчакаме до края на кризата, а след това да продължим, откъдето бяхме стигнали. Твърди се, отново и отново, че кръгът от преговори в Доха ще даде нов тласък на икономическото възстановяване. Всички данни обаче сочат, че това не е така, а освен това времето и сроковете за изпълнение ще бъдат много по-продължителни. Друго повтарящо се твърдение е, че развиващите се страни ще бъдат в състояние да участват във възстановителния процес. Ако се направи равносметка по обективен начин обаче, трябва да се каже, че това няма да доведе до възстановяване на по-голямата част от развиващите се страни, а по-скоро обратното. Вместо това, нетният ефект за по-голямата част от развиващите се страни ще бъде отрицателен. Затова не можем да препоръчаме на много от развиващите се страни да си сътрудничат с нас по време на кризата.
<P>
Дори ако нито един от членовете на Световната търговска организация или някоя от големите политически групи в Европейския парламент не се осмели да заяви това, ние в групата на Зелените/Европейския свободен алианс ще го кажем: призоваваме за приключване на кръга от преговори в Доха, който беше в задънена улица в продължение на години и който понастоящем е напълно неподходящ. Смятаме, че СТО трябва да разработи реформа и че в настоящия си вид не е в състояние да спомогне за излизането от световната криза. В бъдеще е необходима свободна търговия, а не търговия, която е само принципно свободна.
<P>
По отношение на селскостопанския сектор през последните двадесет години, какво всъщност постигна тази постоянна либерализация? Тя доведе до огромен натиск за рационализация в индустриалните държави. Процесите бяха индустриализирани, а развиващите се държави фактически не постигнаха нищо, освен дестабилизиране на пазара. Вместо да се даде на принципа на независимост по отношение на храните законния му статут в разискванията, дадохме абсолютен приоритет на принципа на напълно свободна търговия. Поради тази причина резолюцията на Зелените призовава да не се инвестира повече политически капитал в провалилия се кръг от преговори в Доха. Призоваваме за ново начало на процеса.
<SPEAKER ID="116" NAME="Jan Zahradil" LANGUAGE="CS">
Г-н председател, г-жо член на Комисията, ние, разбира се, сме в период на икономическа рецесия, или криза, и това е неприятно, но такива кризи идват и отминават, те са цикличен елемент от пазарната икономика и не трябва да се използват като извинение за въвеждане на прекомерни правила, ограничаващи икономиката, защото те ще останат дори след края на кризата, а това засяга и международната търговия. Затова Европейският съюз не трябва да се поддава на съблазънта на протекционизма в търговските отношения, защото по този начин ще навредим не само на себе си, но най-вече на онези, на които искаме да помогнем, с други думи най-вече на най-слаборазвитите държави, чиято пълна интеграция в глобалната система за търговия трябва да насърчим.
<P>
От името на групата на Европейските консерватори и реформатори бих искал да приветствам подхода на групата на Европейската народна партия и групата на Алианса на либералите и демократите за Европа, които заедно с нас изготвиха балансиран проект за резолюция по програмата за развитие от Доха след седмата конференция на Световната търговска организация. Напредъкът в международната търговия трябва да служи на програмата за развитие и ако Съединените американски щати има проблеми с това, тогава Европейският съюз трябва да възприеме водеща роля за успешното приключване на кръга от преговори в Доха, както и при посредничеството с цел пълно участие на най-слабо развитите страни в световната търговия.
<P>
Европейската интеграция започна със свободната търговия. Европейският съюз или Европейската общност започна като зона за търговия и Европейската комисия - както в настоящия, така и в бъдещия си състав, надявам се - ще бъде наясно къде са основите на европейската интеграция и ще се върне към тях. Трябва да продължим да посредничим за пълното участие на най-слабо развитите държави в световната търговия, както и за сключването на по-нататъшни двустранни и регионални споразумения за свободна търговия в допълнение към многостранната рамка.
<SPEAKER ID="117" NAME="Helmut Scholz" LANGUAGE="DE">
Г-н председател, г-жо член на Комисията, въпросите, повдигнати от председателя на комисията в това разискване, отразяват настоящата обстановка в света. Балансът на глобалния ни икономически ред е катастрофален. Два милиарда души живеят в крайна бедност. Изменението на климата вече принуди повече от 40 милиона души да напуснат домовете си, а разпространението на световната финансова търговия доведе до най-тежката икономическа криза от 80 години насам.
<P>
Г-н Zahradil, сега разполагаме с историческата задача да изготвим изцяло нови правила за световната икономика, като се ръководим от целите за устойчивост, опазване на околната среда, социална справедливост и продоволствена сигурност. Предвид Женева, мога да заявя единствено, че конференцията на Световната търговска организация се провали с тази задача. Въпреки всички уверения възможността, породена от събирането на държавите, не беше използвана.
<P>
Посредниците от Доха явно все още действат в рамката на един напълно остарял и - смятам, че не трябва да се залъгваме - провален мандат за преговори. По мнението на конфедеративната група на Европейската обединена левица - Северна зелена левица, това трябва спешно да се промени, защото провалът в Женева и Рим и усложнените преговори в Копенхаген в момента са пряко свързани.
<P>
Затова призовавам Комисията да работи директно с Европейския парламент при изготвянето на един преразгледан мандат за преговори за по-нататъшно развитие и преобразуване на СТО. Това трябва да включва значението на архитектурата на световната търговия при създаването на световни кризи, а евентуално и за борбата с тях, като същевременно се разгледа необходимото повторно регулиране на търговските отношения.
<SPEAKER ID="118" NAME="Bastiaan Belder">
от името на групата EFD. - (NL) Г-н председател, безизходното положение на кръга от преговори в Доха неизбежно хвърля тъмна сянка върху срещата на СТО в началото на месеца. Във време на икономическа криза, с еднакво неблагоприятни прогнози за 2010 г., успешното приключване на кръга от преговори в Доха е главен политически приоритет. Прогнозите за значителни приходи от гледна точка на търговския оборот и повишението на благосъстоянието ми дават надежда, че ангажиментите от Женева действително ще бъдат изпълнени и през 2010 г. ще бъде постигнат напредък в кръга от преговори в Доха.
<P>
Като нидерландец, аз съм много любопитен да чуя мнението на члена на Комисията относно две предложения, представени от моето правителство на срещата на СТО. Как гледате на създаването на така наречената "зелена група" в рамките на СТО, която се състои от държави, които искат да премахнат търговските тарифи за устойчиви продукти с цел да се насърчи тяхната употреба? Също така, г-жо член на Комисията, споделяте ли мнението на нидерландския представител, че развитието на системата за преговори на СТО е недостатъчно с оглед на глобализацията? Може би работите за намиране на решение?
<SPEAKER ID="119" NAME="Marine Le Pen" AFFILIATION="NI">
(FR) Г-н председател, въпреки очевидния провал на търговската либерализация през последните 30 години, който доведе до масова деиндустриализация на развитите страни и обедняване на слаборазвитите страни, въпреки финансовата и банкова криза, а сега и дълговата криза на държавите-членки, за която всички независими икономисти смятат, че е причинена от финансовата и търговска глобализация, генералният директор на СТО, г-н Лами, все още иска да се ускори процесът на пълна либерализация на международната търговия.
<P>
Всички налични статистически данни показват, че глобализацията е довела до масова безработица и по-ниски заплати, което ще приключи едва когато европейските заплати се приведат в съответствие със заплатите в Китай или Индия.
<P>
Това ли е моделът за икономическо развитие, който Европа трябва да предлага на европейците?
<P>
Има и друг модел: основателната защита на европейските икономики срещу нелоялна конкуренция от страна на държави с ниско заплащане. Протекционизмът трябва да върви ръка за ръка със създаването на нова международна валутна система, която гарантира справедлива търговия. Недопустимо е - защото е нелогично - да се разделят търговските преговори от валутните преговори.
<P>
Г-н Лами и всички, които подкрепят неконтролираната свободна търговия, не защитават общото благо, а по-скоро интересите на финансовите и търговски институции, които им плащат. Ако европейските институции продължават в тази посока, кризата на доверие, която днес засяга СТО и МВФ, неминуемо ще засегне и тях утре.
<P>
Ако това е целта ви - да унищожите европейската промишленост и селско стопанство и да преобразите континента в слаборазвита икономическа област - тогава правете каквото ви казва г-н Лами.
<P>
Ако, напротив, искате да спасите Европа, тогава преместете г-н Лами, както настоява Морис Але, френският лауреат на Нобеловата награда за икономика. Това е единственото, което Европа може да приветства.
<SPEAKER ID="120" NAME="Béla Glattfelder" AFFILIATION="PPE">
(HU) Търговският дефицит на Европейския съюз се е увеличил тревожно три и половина пъти през последните пет години. Увеличение на търговския дефицит от тази величина е неустойчиво. Търговията между Европейския съюз и Китай е отговорна за половината от това увеличение на търговския дефицит. Той е намалял значително в резултат от световната икономическа криза, но половината от останалия дефицит, и на практика целият търговски дефицит, отчетен през първата половина на 2009 г., се равнява на настоящия ни търговски дефицит с Китай.
<P>
Наскоро прочетох една книга от американски автор, в която се описва следният сценарий. Риба, уловена край бреговете на Европа, се замразява и транспортира за Китай. Там тя се размразява, нарязва, отново се замразява и се изпраща обратно за Европа. Това се прави, защото заплатите в Китай са толкова по-ниски, че си струва огромното потребление на енергия за замразяването и превоза на рибата от и до Европа. Всяко едно загубено работно място в Европа е отговорно за увеличаването на емисиите от въглероден двуокис в размер на стотици килограми.
<P>
Сегашната система за търговия насърчава растежа на емисиите от въглероден двуокис. Нарастващата безработица в Европа означава увеличение на емисиите от въглероден двуокис. След подписването на Протокола от Киото, Китай увеличи емисиите си от въглероден двуокис три пъти, защото не съществуват санкции в това отношение. Новите правила на СТО са приемливи единствено ако включват и аспекти за опазване на климата. Ако искаме тези правила да предотвратят увеличението на емисиите от въглероден двуокис, вместо да го насърчават, санкциите са задължителни.
<SPEAKER ID="121" NAME="Kader Arif" AFFILIATION="S&amp;D">
(FR) Г-н председател, госпожи и господа, целта на кръга от преговори в Доха беше ясна. Това трябваше да е кръг за насърчаване на развитието, кръг, който позволява на развиващите се страни да коригират дисбаланса, създаден от либералните политики, осъществявани до този момент, в рамката на прословутия Вашингтонски консенсус.
<P>
Не е изненадващо - въпреки че изразявам съжаление във връзка с това - че през този кризисен период позициите в полза на равноправната търговия отстъпват. В лицето на Съединените американски щати, които няма да предприемат нищо до приемането на здравната реформа, и в условията на нарастваща опозиция от страна на синдикатите и основните промишлени лобистки групи, Европа не успява да смени границите, поради което е малко вероятно скоро да бъде постигнато споразумение.
<P>
Затова мнозинството в Парламента се възползва от този факт, за да се завърне към идеологията си на агресивна търговия, която се основава единствено на интересите за получаване на по-голям достъп до пазара. Виновна е кризата. По този начин, като се търси преди всичко отварянето на пазарите и премахването на всички пречки пред търговията, онези от десницата напълно забравят, че в наш интерес е да имаме силни търговски партньори, които са напълно интегрирани в системата на световната търговия. В действителност едно такова споразумение не би могло да помогне на никоя развиваща се страна.
<P>
Заедно с г-н Désir, докладчик на групата ни по тази резолюция, можем да внесем няколко предложения за изменение на общия компромисен текст, изготвен от десните европейски политически партии. Разбира се, бих искал предложението за резолюция на моята група да бъде прието, но това няма да се случи.
<P>
Ето защо предложенията ни за изменение разглеждат няколко точки. Първо, абсолютно необходимо е обществените услуги да останат извън рамката на преговорите, защото те са свързани с основните нужди на хората и не могат да бъдат оставени на пазара.
<P>
Второ, трябва да се въведе специален режим за продукти, които са чувствителни за развиващите се страни, особено в областта на селското стопанство. В съзнанието на хората продоволствената криза беше заменена от финансовата и икономическа криза. Нека не забравяме, че независимостта по отношение на храните трябва да бъде най-важния ни приоритет, първата от Целите на хилядолетието за развитие.
<P>
Накрая, считаме, че областта на публична интервенция в развиващите се страни трябва да бъде запазена - не само чрез отхвърляне на всякаква либерализация на обществените поръчки, но и чрез защита на нови индустрии.
<P>
Тези няколко точки, които не представляват изчерпателен списък, са абсолютният минимум, за да се гарантира, че кръгът от преговори в Доха наистина ще насърчи развитието. Ако те не са включени в окончателния текст, ще поискам от групата си да гласува против него.
<P>
(Ръкопляскания)
<SPEAKER ID="122" NAME="Niccolò Rinaldi" AFFILIATION="ALDE">
(IT) Г-н председател, г-жо член на Комисията, госпожи и господа, първо бих искал да посоча, че преди няколко месеца, на среща на координационната група на Световната търговска организация, на която съм член, един колега от Намибия изрази разочарованието си, че цените на определени европейски селскостопански и неселскостопански продукти в Намибия са по-ниски в сравнение с местните продукти. Това е едно от множеството изкривявания на пазара, на които кръгът от преговори в Доха трябва да намери решение.
<P>
Във връзка с това ние в групата на Алианса на либералите и демократите за Европа внесохме предложение за изменение, което призовава - не само по отношение на Европа, разбира се; обръщаме се и към Съединените американски щати, както членът на Комисията е наясно - всички форми на експортни субсидии да бъдат напълно премахнати и то веднага.
<P>
Второ, по въпроса за услугите, наред с големия брой неща, които могат да се кажат, бих искал да изтъкна, че трябва да се направи ясно разграничение между услугите и обществените услуги. Трябва да се борим и да поемем ангажимент в рамките на Доха за постигане на либерализация на услугите, което често означава справяне със същински национални олигархии, които пречат на развитието на местните икономики. Тези национални олигархии съществуват в комуникационния сектор, банковия сектор, застрахователния сектор и др. Трябва наистина тук да се опитаме да направим разграничение от всичко, което вместо това засяга обществените услуги, които, разбира се, трябва да бъдат в компетентността на националните държави.
<P>
Трето, един въпрос, който досега не беше повдигнат: вече се намираме в ерата на Договора от Лисабон и затова призовавам Комисията, както се призовава и в компромисното ни предложение за резолюция, да преразгледа междуинституционалното споразумение.
<P>
Трябва да постигнем един изцяло нов modus vivendi във взаимоотношенията между Парламента и Комисията, така че Парламентът да е в течение на всякакви преговори и различните етапи на преговорите, за да може да приема препоръки по време на преговорите и да играе пълноценна и отговорна роля, какъвто е случаят с други, макар и сходни, преговори със страните кандидатки за членство в Европейския съюз.
<SPEAKER ID="123" NAME="Jacky Hénin" AFFILIATION="GUE/NGL">
(FR) Г-н председател, на 5 декември Морис Але, икономист и лауреат на Нобелова награда, заяви, че истинският произход на кризата се крие в Световната търговска организация, както и че е необходима спешна реформа, като неговият анализ е, че настоящата масова безработица се дължи на масовата либерализация на търговията - либерализация, която носи облаги само на богатите.
<P>
Глухи за страданията на хората, СТО, Г-20 и Комисията продължават да настояват за приключване на кръга от преговори от Доха и да обявяват абсурдна война на протекционизма, само за да удовлетворят интересите на международните финансови кръгове и големите капиталистически мултинационални дружества. За да постигнат това, те не се колебаят да фалшифицират икономическата история, като приписват кризата от 1929 г. и Втората световна война на протекционизма. Те достигат крайна степен на безобразен цинизъм, като твърдят, че правят всичко в интерес на най-бедните страни.
<P>
Както показват Морис Але и съобразителните икономисти, пълната либерализация на търговията води до конкуренция, която настройва всички един срещу друг и води до премествания на производства, което от своя страна води до ограничаване на заплащането, масова безработица, а така и до криза в икономиките ни. Ако не реагираме, универсалната свободна търговия в крайна сметка ще унищожи цивилизацията ни много по-бързо от глобалното затопляне.
<P>
За нас е от съществено значение спешно да тръгнем по пътя на умерения протекционизъм, който е разумен, социално справедлив и оправдан, като представлява едно взаимно изгодно сътрудничество за различните народи и континенти.
<SPEAKER ID="124" NAME="Hans-Peter Martin" AFFILIATION="NI">
(DE) Г-н председател, необходима е революция в демокрацията. Много ясно си спомням, че днешните разисквания започнаха преди десет години в Парламента. Бих Ви призовал, г-жо член на Комисията, да обърнете специално внимание на казаното от г-н Désir, но и на изказванията на групата на Зелените/Европейски свободен алианс и някои членове от левицата.
<P>
Не виждате ли, че с подхода, с който Европейският съюз започна преговорите, не можем като честни посредници да преодолеем дисбаланса във връзка с видяното в Копенхаген, и че в действителност е необходим един нов подход? В голяма част от това, което правят днес, развиващите се страни вече не са такива. Те са бързо развиващи се икономики, индустриални страни с добро самосъзнание. Ако ние, в Европа, не успеем да проявим смелост да започнем наново със справедливи изисквания, то тогава ще се озовем точно там, където не искаме да бъдем, а именно с протекционизъм и повторение на 1933 г. и следващите години в Европа.
<SPEAKER ID="125" NAME="George Sabin Cutaş" AFFILIATION="S&amp;D">
(RO) Г-н председател, г-жо член на Комисията, госпожи и господа, не искам да влизам в спор с някои от моите колеги, които се изказаха преди мен, но смятам, че ролята на Световната търговска организация е станала още по-важна, защото настоящите усложнения, които засягат икономическата обстановка, изискват многостранна институция да контролира търговските практики.
<P>
Световната търговска организация ще продължи, чрез Програмата за развитие от Доха, да подобрява условията за световната търговия и инвестиции чрез прилагане на по-ясни правила. Като се има предвид важната роля на Програмата за развитие от Доха и намаляването на безработицата и бедността, смятам, че Програмата трябва да бъде приключена през 2010 г., както и че критерият за развитие трябва да се запази като централен стълб. Тогава Програмата може да стане една солидна рамка за координиране на дейностите на големия брой икономически субекти, като по този начин ще спомогне за излизане от рецесията и започване на икономическо възстановяване.
<P>
Накрая, бих искал да препоръчам на Европейската комисия да предоставя на Европейския парламент редовно актуализирана информация относно съответния етап от преговорите по Програмата за развитие от Доха.
<SPEAKER ID="126" NAME="Paul Rübig" AFFILIATION="PPE">
(DE) Г-н председател, г-жо член на Комисията, бих искал да благодаря най-вече на члена на Комисията, че много ясно представи идеите на Европейския съюз на преговорите в Женева, защото за нас кръгът от преговори в Доха има за цел да предостави нова рамка за глобалната икономика, която в момента изживява криза.
<P>
Не смятам, че е особено лесно за 153 държави да се споразумеят за общо решение, но за малките и средни предприятия най-вече - а те са гръбнакът на европейската икономика - улесняването на търговията, разбира се, е една от най-важните точки, за които трябва да се борим, ако искаме да стане възможен световен икономически растеж от 2-3% и за в бъдеще, за да може да се осигури заетост не само тук в Европа, но и в много бедни страни по света.
<P>
Затова за нас е важно и да се защитят продуктите, които произвеждаме, особено в селското стопанство, чрез наименования за произход, за да може добавената стойност също да се използва и на местно ниво.
<SPEAKER ID="127" NAME="Marc Tarabella" AFFILIATION="S&amp;D">
(FR) Г-н председател, преди всичко бих искал да съобщя за един тревожен факт и да предложа оздравителни мерки в тази връзка.
<P>
Първо, тревожният факт, който открих, е печалният неуспех на СТО да постигне целта, за която беше създаден и основан, а именно намаляването на бедността - в най-бедните държави - както вече беше казано на няколко пъти тук. Сега, в наши дни, от недохранване страдат един милиард души и парадоксалното е, че 700 милиона от тях са земеделски производители.
<P>
Оздравителните мерки, от гледна точка на селското стопанство, се отнасят до факта, че без съмнение трябва да се сложи край на монокултурите, предназначени за износ, особено в Африка, както и да се даде приоритет на селското стопанство в тези държави, вместо приоритет да бъде международната търговия.
<P>
Или ще продължим по същия начин и Африка ще продължи да затъва, или коренно ще променим посоката и африканският континент ще може да поеме глътка въздух, като отново заявявам, че това ще стане чрез развитие на селското стопанство, което трябва да има предимство пред международната търговия.
<SPEAKER ID="128" NAME="Ilda Figueiredo" AFFILIATION="GUE/NGL">
(PT) Време е за промяна на приоритетите в международната търговия и отхвърляне на свободната търговия въз основа на отрицателния й принос за финансовата, икономическа, продоволствена и социална криза, която изпитват хората в момента, с нарастваща безработица и бедност. Свободната търговия служи единствено на интересите на най-богатите държави и основните икономически и финансови групи.
<P>
Необходима е дълбока промяна в преговорите, за да се даде приоритет на развитието и социалния напредък, създаване на работни места с права и борбата срещу глада и бедността. Това означава премахване на данъчните убежища, инвестиране в независимост и сигурност на хранителните доставки, подпомагане на обществените услуги и зачитане на правата на правителствата за запазване на собствените им икономики и обществени услуги, особено в областта на здравеопазването, образованието, водните ресурси, културата, комуникациите и енергетиката.
<SPEAKER ID="129" NAME="Мариан Фишер Бьол">
член на Комисията. - (EN) Г-н председател, бих искала да се спра на казаното от един от уважаемите членове на Парламента - че Европейският съюз трябва да бъде честният посредник в тези преговори. Не възразявам, но не искам Европейският съюз да е единственият банкер в кръга.
<P>
Приема се, че Европейският съюз е изиграл решаваща роля за напредването на преговорите съобразно уговорения срок. Причината за това е, че при предишните кръгове бяхме много уязвими заради селскостопанския ни сектор, а това не беше така при настоящите преговори. Внесохме силно предложение и това означава, че вече сме в много благоприятно положение.
<P>
Трябва да заявя обаче - не само тук, заявявала съм това и другаде, включително на преговорите в Женева - че Европейският съюз вече няма да прави никакви отстъпки по отношение на селското стопанство. Стигнахме до крайния предел на това, което можем да направим, и това действително беше признато.
<P>
Кръгът от преговори в Доха със сигурност трябваше да бъде кръг за развитие. Считам, че предложеният днес преговорен текст показва, че ако приключим този кръг, наистина би могло да бъде постигнато развитие. Така например задълженията за отваряне на пазара за развиващите се страни няма да бъдат същите, както за развитите страни, а най-бедните страни - най-слабо развитите - няма да е необходимо изобщо да отварят пазарите си. Европейският съюз подкрепя този гъвкав подход.
<P>
Днес Европейският съюз е единственият индустриален блок, който напълно е отворил пазарите си за най-слабо развитите страни с достъп без мита и квоти във всички области. Никоя друга индустриална държава не е направила толкова, колкото ние, но тези блокове ще бъдат принудени да направят същото, ако искаме да приключим този кръг.
<P>
Що се отнася до това, дали споразумението е достатъчно добро, смятам, че постигането на консенсус между повече от 150 различни държави с напълно различни подходи вероятно ще означава, че няма как да се събере на едно място всичко най-добро. Аз считам обаче, че внесените от Европейския съюз предложения са силни и със сигурност ще доведат до ползи за световната търговия.
<P>
И накрая, бих искала отново да изразя желанието и готовността на Комисията по отношение на новата роля, която Парламентът ще играе за в бъдеще във връзка със сътрудничеството и прозрачността в разискванията, които със сигурност ще се проведат по-нататък по въпросите на търговията.
<SPEAKER ID="130" NAME="Председател">
Разискването приключи.
<P>
Писмени изявления (член 149)
<SPEAKER ID="997" NAME="Filip Kaczmarek  " LANGUAGE="PL">
Госпожи и господа, търговията може да бъде основата за едно трайно и справедливо развитие. Няма да премахнем бедността и глада от света без помощта на пазара. Тези, които са на друго мнение, осъждат бедните на вечно ползване на помощи, вечна зависимост и вечна несигурност по отношение на бъдещето. Единствено изграждането на истинска пазарна икономика може да измъкне бедните държави и техните жители от капана на съвременната зависимост. Глобализацията може да е благословия, а не проклятие. Преустановяването на преговорите по Програмата за развитие от Доха на Световната търговска организация нанесе най-големи вреди на развиващите се страни. Това е още по-тревожно, защото се случи по време на продоволствена, енергийна и икономическа криза. Трябва да направим всичко възможно да възстановим доверието в многостранната система на търговия. Ако не се намери решение на този проблем, бедните, изключените и застрашените ще бъдат оставени на произвола на съдбата. Благодаря ви много.
<SPEAKER ID="996" NAME="Tokia Saïfi  " LANGUAGE="FR">
Приключването на кръга от преговори от Доха продължава да бъде проблем, а Седмата министерска среща, проведена в Женева в началото на декември, не създаде условия за укрепване на многостранната рамка на международната търговия. Факт е, че работата на СТО е от съществено значение за възстановяването на глобалната икономика. Така светът след края на кризата, който ще бъде свят на взаимни зависимости, ще трябва да се предпази от икономически национализъм и краен протекционизъм, като съсредоточи усилията си върху регулирането и опазването на справедлива търговска среда. Сега повече от всякога не трябва да забравяме, че целта ни е амбициозното и балансирано приключване на преговорите от Доха. Може да се счита, че чрез конструктивните си предложения по отношение на селскостопанския елемент (голям брой отстъпки и сериозна реформа на ОСП) Европейският съюз е дал жизненоважен принос за постигането на споразумение. Ето защо тези голям брой отстъпки трябва да бъдат съпроводени от напредък по отношение на достъпа до пазара на неселскостопански продукти (NAMA) и услуги. СТО е международен орган, който може да спомогне за борбата с неравенството и засилване на търговския капацитет на развиващите се страни. Въпреки това СТО трябва да може да се реформира и да вземе предвид взаимодействието между търговията и устойчивото развитие.
