<CHAPTER ID="016-01">
1. Шри Ланка: последващи действия във връзка с доклада на ООН (разискване) 
<SPEAKER ID="285" NAME="Председател">
Следващата точка е разискването относно шест предложения за резолюция относно Шри Ланка.
<SPEAKER ID="286" NAME="Paul Murphy" LANGUAGE="EN">
Г-н председател, в бруталната война на правителството на Шри Ланка срещу тамилското малцинство най-малко 40 000 тамилски граждани са били убити в рамките на няколко седмици, а стотици хиляди са били задържани в открити затворнически лагери. Докладът на ООН най-накрая публично разкрива извършените срещу тамилските граждани престъпления. За съжаление обаче, не можем да таим илюзии, че докладът ще промени условията на живот на тамилските граждани в Шри Ланка.
<P>
В деня след публикуването на доклада беше съобщено, че генералният секретар на ООН ще започне международно разследване само ако правителството на Шри Ланка даде своето съгласие или международен форум като Съвета за сигурност на ООН призове към такова разследване. Предвид естеството на правителството в Шри Ланка, очевидно е, че то няма да разреши провеждането на каквото и да е международно разследване. Това за пореден път подчертава нуждата от провеждането на кампания за наистина независимо разследване на военните престъпления и за подвеждането под отговорност на режима на Rajapaksa.
<P>
На 18 май по целия свят от много групи, включително Тамилската кампания за солидарност, ще бъдат организирани протести, с които да се отбележи втората годишнина от тази кървава война. Все още е нужна единна борба от страна на синхалските и тамилски граждани, за да бъде победен режимът, както и в борбата за правото на самоопределяне на тамилско-говорящите хора.
<SPEAKER ID="287" NAME="Geoffrey Van Orden" LANGUAGE="EN">
Г-н председател, трябва само да чуем тези встъпителни думи, за да разберем защо аз искрено съжалявам, че трябва да проведем това разискване днес. Това положение се насърчава от екстремистки елементи, участващи в тамилската диаспора, същите лица, които в продължение на години са подпомагали терористичната кампания на "Тигрите за освобождение на Тамил Илам" (LTTE), било то чрез политическа дейност или чрез средства, придобити от престъпна дейност.
<P>
Разбира се, последните етапи от кампанията на LTTE бяха ужасни. Докладът Darusman на ООН, който е непосредствената причина за това разискване, ясно посочва, че в тези последни етапи LTTE са използвали цивилното население като живи щитове, подсилили са насилственото набиране на цивилни сред редиците си, включително деца, екзекутирайки цивилните, които са се опитвали да избягат от зоната на конфликта, и са разположили артилерия в близост до лагерите на разселени цивилни и цивилни постройки, като болници. Това не извинява обстрела над цивилни мишени, но обяснява някои неща и показва къде е вината.
<P>
Вместо да обединят народа на Шри Ланка, някои се стремят да продължат тази кампания на омраза и разделение. В настоящия доклад те виждат оръжие, което могат да използват в тази кампания, и искат единствено да изправят правителството на Шри Ланка на подсъдимата скамейка.
<P>
Този подход е злонамерен и непродуктивен. Правителството на Шри Ланка и Комисията назначиха осемчленна комисия за извлечените поуки и помирение (LLRC), която да разследва твърденията за нарушени права на човека. Нека направим всичко по силите си да подкрепим тях и народа на Шри Ланка, вместо да ги атакуваме.
<SPEAKER ID="288" NAME="Véronique De Keyser" LANGUAGE="FR">
Г-н председател, от самото начало стана ясно, че разискването ще бъде доста оживено и ще наблюдаваме разделение в две основни позиции.
<P>
Бих искала да заявя, че моята група ще се въздържи да вземе която и да е страна, освен страната на справедливост и помирение. Считам, че в страни като Шри Ланка не може да има помирение, въпреки че със сигурност има много други, които са преживели ужасни войни, освен ако не бъде въздадена справедливост.
<P>
Какво всъщност се предлага в този доклад на ООН, за който говори г-н Van Orden? Той просто потвърждава фактите и призовава за механизъм за международно правосъдие, който както знаем, трябва да бъде одобрен от правителството. Това е най-малкото. Как възнамерявате да постигнете помирение между хората? За това e нужно желание и от двете страни, г-н Van Orden. Не само от страна на тамилските граждани. Налице са престъпления, извършени и от двете страни. И двете страни носят отговорност. Правосъдието трябва да бъде наложено и от двете страни.
<P>
В доклада се посочва също, за което се извинявам, че комисията за извлечените поуки и помирение, която току-що беше спомената, не разполага с разследващи функции на достатъчно високо ниво. На последно място, изразявам опасенията си, че националният правосъден орган в крайна сметка няма да изясни фактите. Затова съвсем ясно и в името на всички онези, които са страдали и от двете страни, заявявам, че Парламентът може само да подкрепи този доклад с цел да се хвърли повече светлина върху случващото се и да бъде въздадена повече справедливост. Това е единственото, което имам да кажа днес. Нямаше да използвам цялото предоставено ми време, но това е основното послание, което исках да отправя към Парламента.
<SPEAKER ID="289" NAME="Thomas Mann" LANGUAGE="DE">
Г-н председател, през февруари бях на посещение в Шри Ланка с Делегацията за връзки с Южна Азия. Докато бяхме там, станахме свидетели на огромните усилия, които се полагат, за да бъдат преодолени последиците от 25-годишната гражданска война. Европейският съюз, Организацията на обединените нации и неправителствените организации предоставят помощ, която включва разчистване на противопехотните мини, извършвано от "HALO Trust", и заселването на тамилските граждани по старите им домове. Призоваваме правителството на Шри Ланка да реагира положително на препоръките от страна на експертната група на ООН, в които се изтъкват военните престъпления и престъпленията срещу човечеството, извършени както от синхалцте, така и от LTTE.
<P>
Окуражаващо е, че правителството назначи комисия, която да следи за помирението, правната юрисдикция, езиковите проблеми и да се занимава с бившите фронтови войници. Последователната готовност за сътрудничество, желанието за интегриране на малцинствата и гарантирането на поддържането на международните правни норми формират основата за развитие на една страна, която, без насилие и терор, има реално бъдеще.
<P>
Ние категорично призоваваме върховният представител на ЕС да подкрепи подобни усилия.
<SPEAKER ID="290" NAME="Anneli Jäätteenmäki" LANGUAGE="EN">
Г-н председател, конфликтът в Шри Ланка може да е приключил, но много въпроси остават без отговор. Краят на един конфликт не означава задължително, че той не е останал в съзнанието на хората.
<P>
Победата не означава мир. Затова са нужни време, усилия и най-вече ангажимент и силна воля за заличаване на белезите, оставени от този конфликт. Помирението е задължително. Справедливостта е от жизненоважно значение за едно ново начало. Следователно правителството на Шри Ланка следва незабавно да започне разследване за извършените нарушения спрямо международното хуманитарно право и правото в областта на правата на човека.
<P>
И двете страни трябва да бъдат разследвани. Международните конвенции, по които Шри Ланка е страна, изискват да се проведат разследвания по предполагаемите нарушения, както и да бъде определено наказателно преследване на отговорните лица. Само чрез открито и честно разследване и чрез справедливост ще е възможно за народа на Шри Ланка да излекува раните от един труден и продължителен конфликт и да продължи живота си в мир.
<P>
Групата на Алианса на либералите и демократите за Европа приветства доклада на генералния секретар на ООН Бан Ки-мун и инициативата на Шри Ланка. Ние напълно подкрепяме препоръките на ООН.
<SPEAKER ID="291" NAME="Heidi Hautala" LANGUAGE="EN">
Г-н председател, на 23 май 2009 г., генералният секретар на ООН Бан Ки-мун и президентът на Шри Ланка, Rajapaksa, подписаха съвместно изявление, в което Шри Ланка изразява съгласие да гарантира поемането на отговорност за предполагаеми военни престъпления и престъпления срещу човечеството по време на приключилата през май 2009 г. война.
<P>
След като това споразумение не беше уважено от страна на правителството на Шри Ланка, генералният секретар на ООН назначи експертна група, която да го консултира относно реда и условията на процеса за отговорност. Докладът, който беше публикуван съвсем неотдавна, съдържаше достоверни твърдения, че както правителствените сили, така и "Тигрите за освобождаване на Тамил Илам" не са съумели да спазят нормите на международното право. В доклада се подчертава нуждата от отговорност и за двете страни.
<P>
Правителството на Шри Ланка отхвърли доклада на експертната група, наричайки го незаконен и предубеден. Считам, че това е обективна причина за провеждането на по-нататъшни разследвания. В момент, когато отговорна и законно свършена работа от страна на международни институции за правата на човека е подложена на дискредитиращи нападки, ролята на този Парламент е да се застъпи и да защити международното право. Военните престъпления не трябва да остават ненаказани, независимо къде са извършени.
<SPEAKER ID="292" NAME="Eija-Riitta Korhola" LANGUAGE="FI">
Г-н председател, гражданската война в Шри Ланка продължи 25 години и приключи с поражението на тамилските тигри. Към края войната стана особено кървава и хиляди умряха през последните няколко месеца от конфликта.
<P>
Според новия доклад на ООН е много вероятно тамилските тигри и правителствените войски да бъдат признати за виновни за сериозни нарушения на международното хуманитарно право и правата на човека, извършени през последните етапи на конфликта. Тамилските тигри са заподозрени в стрелба срещу цивилни, които са се опитвали да избягат. Правителството е убило цивилни по време на артилерийски огън. И двата случая представляват сериозни престъпления и не могат да бъдат пренебрегнати. Затова е важно ООН да проведе безпристрастно и открито разследване по този въпрос.
<P>
За съжаление, правителството на Шри Ланка не е склонно да позволи продължаването на разследването без неговото одобрение, освен ако държавите-членки на ООН единодушно не настояват за това. Изключително важно е Шри Ланка да възприеме конструктивно отношение и да прояви готовност за сътрудничество. Чувството за отговорност е от жизненоважно значение в процеса на помирение. ЕС трябва да подкрепи усилията в посока към засилване на чувството за отговорност на Шри Ланка.
<SPEAKER ID="293" NAME="Ana Gomes" LANGUAGE="PT">
Заключенията на доклада Darusman на Организацията на Обединените нации (ООН) сочат към избиването на десетки хиляди цивилни, военните престъпления и престъпленията срещу човечеството, наравно с други ужасни нарушения на хуманитарното право, извършени както от "Тигрите за освобождение на Тамил Илам", така и от правителството на Шри Ланка.
<P>
Провеждането на независимо разследване и изправянето на виновните пред съда не е въпрос на политически избор, а задължение съгласно международното право. Назначената от правителството помирителна комисия не отговаря на основните изисквания за независимост. По тази причина международната общност - по-специално Европейският съюз и Съветът за сигурност на ООН - трябва да предложи своята безусловна подкрепа спрямо препоръките в доклада и да предприеме спешни мерки за създаването на независим международен механизъм за контрол на действията от страна на правителството на Шри Ланка, да гарантира, че извършените и от двете страни престъпления са разследвани и да търси справедливост за народа на Шри Ланка.
<SPEAKER ID="294" NAME="Izaskun Bilbao Barandica" LANGUAGE="ES">
Г-н председател, изразявам подкрепата си за тази резолюция относно нарушенията на правата на човека и извършените военни престъпления в Шри Ланка.
<P>
От решаващо значение е освен да изразим нашата солидарност с жертвите и да осъдим насилието, както и с оглед на опасенията по отношение на липсата на независима съдебна власт, да насърчим провеждането на едно сериозно, безпристрастно, прозрачно разследване от страна на независим орган, така че отговорните лица и от двете страни на конфликта да бъдат идентифицирани и наказани.
<P>
Трябва да се сложи край на безнаказаността на военните престъпления, ако искаме те да не се повтарят в бъдеще. В Шри Ланка цивилното население, наред с други зверства, е било подложено на бомбардировки
<P>
Преди седемдесет и четири години в собствената ми страна войските на Франко бомбардираха град Герника, убивайки повече от половината от населението, момент от историята, изобразен от Пикасо. Оттогава Герника е универсален символ за мир и съпротива.
<P>
Все пак, нашето общо желание е да постигнем напредък към помирение. Ние трябва да насърчим, подпомогнем, а също така и да подтикнем правителството на Шри Ланка да продължи тези разследвания, така че да наистина да бъдат постигнати мир и справедливост.
<SPEAKER ID="295" NAME="Karima Delli" LANGUAGE="FR">
Г-н председател, докладът на ООН, публикуван на 11 април, хвърля светлина върху военните престъпления и престъпленията срещу човечеството, извършени на територията на Шри Ланка по време на конфликта между правителствените сили на г-н Rajapaksa и движението за независимост на Тамилските тигри. Сблъсъците през май и юни 2009 г. доведоха до военни престъпления и престъпления срещу човечеството, както и до смъртта на хиляди цивилни граждани. Не можем да позволим отговорните и авторите на тези престъпления да се измъкнат безнаказано. Правителството на г-н Rajapaksa е направило всичко по силите си да попречи на публикуването на доклада на ООН и дори оспорва поместените в него заключения
<P>
В Шри Ланка пресата е заставена да мълчи, а журналистите са обект на заплахи и произволно задържане. Достъпът до информационния интернет сайт на основната опозиция е бил блокиран от съдебните органи, а достъпът до бежански лагери в момента все още е изключително ограничен, включително и за представители на Организацията на обединените нации. Тамилското малцинство е жертва на прикрит геноцид. Ние трябва спешно да изпратим европейски парламентарни наблюдатели в северната част на Шри Ланка, за да разберем какво всъщност се случва там и да затвърдим принципа на самоопределяне на народите.
<P>
(Ораторът приема да отговори на два въпроса, зададени чрез вдигане на синя карта съгласно член 149, параграф 8)
<SPEAKER ID="296" NAME="Charles Tannock" AFFILIATION="ECR">
(EN) Г-н председател: чух директно на френски да се използва думата "génocide", която означава "геноцид", а тя има особено значение в международното право.
<P>
Ако такова е било намерението на правителството на Шри Ланка, как така тъкмо то освободи 200 000 тамилски затворници? Отправяните срещу правителството на Шри Ланка обвинения в геноцид са абсурдни. Надявам се колегата да си вземе думите назад.
<SPEAKER ID="297" NAME="Karima Delli" AFFILIATION="Verts/ALE">
(FR) Г-н Tannock, използвах тази дума преди всичко като метафора за определение на явлението. Поясних обаче, че не това е името. Фактите трябва да бъдат установени. Във всеки случай, това, което се случва с тамилското малцинство, не може да бъде пренебрегнато като обикновен безвреден акт.
<SPEAKER ID="298" NAME="Geoffrey Van Orden" AFFILIATION="ECR">
(EN) Г-н председател, предишният оратор спомена, че тя призовава към изпращането на някакъв вид комисия в Шри Ланка, за да проследи на място какво се случва там. Ще ми позволите ли само да й напомня, че делегацията на Южна Азия неотдавна беше в Шри Ланка - и аз виждам някои членове на тази делегация в Пленарната зала. Всъщност моят колега, г-н Mann, спомена за това посещение: предишният оратор очевидно не следи това разискване. Имаше посещения в Шри Ланка. Хората, които бяха на тези посещения, познават Шри Ланка и знаят какво се случва там. Не знам откъде г-жа Delli измисля всички тези глупости.
<SPEAKER ID="299" NAME="Karima Delli" AFFILIATION="Verts/ALE">
(FR) Вие сте прав, вече сме изпратили мисия и аз признавам сериозния характер на тази мисия, виждайки, че сте работили върху нея. Въпреки това ние можем да упражним и натиск, което означава, че задължително трябва да повторим този вид операция.
<SPEAKER ID="300" NAME="Marie-Christine Vergiat" LANGUAGE="FR">
Г-н председател, Шри Ланка е опустошена земя. Гражданската война официално приключи преди близо две години и ние знаем при какви условия се случи това. ООН се провали напълно по отношение на тази държава. Докладите от неправителствените организации са изобличаващи. Хиляди цивилни са били избити в периода януари-май на 2009 г. И двата лагера са извършвали жестокости, но изглежда се приема, че подкрепящите правителството сили съзнателно са обстрелвали територии, в които са насърчавали цивилното население да потърси убежище.
<P>
От тогава насам правителството на Шри Ланка използва умели ходове и възпрепятства достъпа до правосъдие на тези, които могат да бъдат наречени, най-малкото, жертви на военни престъпления. То не спря да се опитва да омаловажи броя на цивилните, намиращи се във военната зона, като същевременно дори ги лиши от всякакви хуманитарни помощи, включително храна, вода и здравни грижи. Тамилските тигри имат своя дял от отговорността за тези ужасяващи деяния. Те са мобилизирали деца войници и са използвали цивилното население като жив щит, но това по никакъв начин не омаловажава отговорността на държавните органи в случая. То не оправдава нищо.
<P>
ООН изчака дълго време, преди да осъди ситуацията в тази държава. Още по-лошото е, че правителството на Шри Ланка увеличи многократно машинациите си с цел да се предотврати публикуването конкретно на последния доклад и да бъдат отхвърлени неговите заключения. Ние можем само да приветстваме доклада от 11 април. Резолюцията, която разглеждаме днес, върви в правилната посока. Лично на мен ми се иска да бяхме постигнали повече. Крайно време е международното правосъдие да свърши своята работа в Шри Ланка, както и навсякъде другаде.
<SPEAKER ID="301" NAME="Jaroslav Paška" LANGUAGE="SK">
Г-н председател, продължителният военен конфликт между правителствените сили и въоръжените групи на "Тигрите за освобождение на Тамил Илам", от който имаше изключително жестоки последици за цивилното население, което живя в конфликтните зони, приключи през 2009 г. След края на войната президентът Mahinda Rajapaksa обеща да разследва всички предполагаеми нарушения на военното право и международното хуманитарното право по време на военния конфликт.
<P>
Докладът на ООН, публикуван през април тази година, заявява, че и двете страни в конфликта са извършили военни операции, без да предприемат нужните стъпки, за да защитят правата и живота на цивилното население. Въпреки това, две години след края на войната, отговорните органи в Шри Ланка не са потърсили сметка от лицата, отговорни за сериозните нарушения на международното хуманитарно право. В повечето случаи съдебните органи бездействат, поради което, чрез нашата резолюция, ние трябва да подкрепим усилията на ООН да защити закона и да подведе под отговорност виновните за убийствата и изтезанията на хиляди цивилни лица по време на кървавите сражения между "Тигрите за освобождение на Тамил Илам" и правителствените сили в Шри Ланка.
<SPEAKER ID="302" NAME="Filip Kaczmarek" AFFILIATION="PPE">
(PL) Г-н председател, описаните в доклада трагични събития в Шри Ланка показват до какви проблеми могат да доведат въоръжените конфликти. Случилото се там е още едно доказателство, че изглаждането на различията чрез насилие и с оръжие води до други колосални проблеми. В Европа от векове се разглежда идеята за справедлива война. Това, което е наистина болезнено, е фактът, че в модерния свят дори война, която теоретично е справедлива, неизбежно води до страданието на невинни и до неоправдани жертви. Това се случва независимо от това какво е нашето определение за справедлива война.
<P>
В случая на Шри Ланка растящите количества данни показват, че войната не е била справедлива за нито една от страните. Победителят не винаги е прав, въпреки че винаги опитва да се докаже като такъв. Ако наистина ще има помирение, както Шри Ланка обяви, то основата за това помирение трябва да е истината за случилото се по време на борбата с Тамилските тигри. Няма да има истинско помирение, ако не бъдат разкрити всички извършени военни престъпления, без значение, коя страна ги е извършила. Няма да има помирение, ако страните възприемат греховете си като табу и не позволяват да се говори за тях.
<SPEAKER ID="303" NAME="Claude Moraes" AFFILIATION="S&amp;D">
(EN) Г-н председател, много от присъстващите в тази зала са били ангажирани с политиката в Шри Ланка, както и с политиката относно диаспората на Шри Ланка и на тамилската общност.
<P>
Това, което обсъждаме днес, е докладът на експертната група на генералния секретар относно отговорността в Шри Ланка. До момента не чух никой в Пленарната зала да изрази съмнения относно съществената цялост на този доклад.
<P>
Четох доклада и го коментирах с много от поддръжниците и на двете страни. Ако решението ни е да внесем доклада и да не проведем разследвания относно това какво се е случило в периода януари-май, както и в даже да не започнем разследване на твърденията и на двете страни, какъв е тогава смисълът от подобен доклад?
<P>
Всъщност намирам за интригуващо това, което заяви една организация за диаспората на Тамилската общност, Световният тамилски форум, че трябва да бъдат разследвани и достоверните твърдения срещу LTTE - като представителите на организацията наистина го изтъкнаха.
<P>
Разполагаме с доклад, от който трябва да има последващи действия, и го заявявам твърдо в подкрепа на необходимостта от истински процес на отговорност, който би довел до истината, справедливостта и помирението в Шри Ланка след едно болезнено, но задължително разследване.
<SPEAKER ID="304" NAME="Laima Liucija Andrikien" AFFILIATION="PPE">
(EN) Г-н председател, потресаващо е, че по време на продължителния военен конфликт в Шри Ланка, който приключи през 2009 г., близо 100 000 души са убити, включително и десетки хиляди цивилни граждани, повечето от които са загинали в последната фаза на конфликта. Международната общност следва да настоява за сериозно международно разследване на достоверни доклади за извършваните и от двете страни зверства.
<P>
Жалко е, че страни като Китай и Русия се противопоставиха на обсъждането на въпроса по време на Съвета за сигурност на ООН, както и на провеждането от страна на генералния секретар на ООН на по-сериозни разследвания относно извършените престъпления. Експертната група на ООН ясно посочи, че и правителството на Шри Ланка, и тамилските бунтовници са извършили сериозни нарушения на международното хуманитарно право и правото в областта на правата на човека, които в някои случаи имат тежестта на военни престъпления и престъпления срещу човечеството.
<P>
Затова изразявам пълната си подкрепа за незабавното създаване на международен механизъм за правосъдие, както е предложено в доклада на ООН.
<SPEAKER ID="305" NAME="Sari Essayah" AFFILIATION="PPE">
(FI) Г-н председател, г-н член на Комисията, от доклада на ООН става ясно, че през последните кървави месеци от гражданската война в Шри Ланка, която продължи 25 години, при артилерийски огън от страна на правителствените войски са загинали хиляди цивилни. ООН също така заяви, че тамилските бунтовници са използвали над 300 000 цивилни като жив щит и са застреляли цивилните граждани, които са се опитали да избягат. Затова и двете страни са извършили сериозни нарушения на правата на човека и международните закони във военно положение.
<P>
Сега е важно да бъдат задвижени преговорите за помирение, така че ООН да проведе едно безпристрастно и независимо разследване на военните престъпления. Резолюцията на Парламента има добре балансирана формулировка и ще насърчи страните да постигнат помирение и да изградят мир.
<SPEAKER ID="306" NAME="George Sabin Cutaş" AFFILIATION="S&amp;D">
(RO) Г-н председател, заключенията в доклада на ООН, публикуван на 25 април 2011 г., представляват сериозни обвинения по отношение на многобройните нарушения на правата на човека и нормите на международното право както от правителството на Шри Ланка, така и от въстаническите сили, които бяха победени по време на гражданския конфликт, който продължи над 28 години. В действителност в доклада се посочва, че правителствените сили са избили десетки хиляди цивилни лица при бомбардировки над населени места, болници и дори хуманитарни центрове за помощ към ООН. От друга страна, бунтовническите сили са използвали много цивилни за жив щит, като са застрелвали тези, които се опитат да избягат от зоната на конфликта. И аз като други оратори преди мен считам, че трябва да бъде създаден един независим международен механизъм за разследване на военните престъпления в тази страна, както и други сериозни нарушения на правата на човека. Необходимо е едно безпристрастно, прозрачно разследване, което да разкрие отговорните за тези престъпления, които шокираха международната общност.
<SPEAKER ID="307" NAME="Graham Watson" AFFILIATION="ALDE">
(EN) Г-н председател, настоящият доклад, изготвен въз основа на задълбочени проучвания, ни разкрива, в допълнение към всички изложени в него заключения, че за пореден път първата жертва на войната е истината.
<P>
Това, в което този доклад не успява, е да очертае политиките, необходими за излекуване на раните на тази нация. Твърде много страни, твърде дълго време се правеха, че не виждат какво се случва. Сега е необходимо да бъдат приложени правилните политики чрез съгласувани усилия от страна на международната общност, с цел освобождаването и справедливостта за всички тежко засегнати.
<SPEAKER ID="308" NAME="Raül Romeva i Rueda" AFFILIATION="Verts/ALE">
(EN) Г-н председател, г-н Watson е изключително прав в изявлението си, че първата жертва на всяка война, и най-вече на тази, е истината.
<P>
Очевидно трябва да признаем, че жертва в този конфликт е цивилното население, и експертната група на ООН ясно показа, че отговорността е и на двете страни: най-вече на правителството, но също така и на "Тигрите за освобождение на Тамил Илам" и те трябва да бъдат обекти на разследване.
<P>
Това, което имаме предвид, е, че провеждането на правилно разследване е малко вероятно, ако разследващата комисия е назначена от правителството. Това, което ние изискваме, е независима комисия да проведе разследването на твърденията за военни престъпления и престъпления срещу човечеството, установени от експертната група на ООН. Ако не разберем колко важно е това, няма да намерим решение, защото мирът ще настъпи единствено с възтържествуването на справедливостта; справедливостта е възможна само въз основа на истината; а истината ще излезе на яве само ако бъде проведено независимо разследване.
<SPEAKER ID="309" NAME="Charles Tannock" AFFILIATION="ECR">
(EN) Г-н председател, най-накрая Шри Ланка се радва на мир след четвърт век на терористични бунтове, а докладът на ООН относно победата на армията на Шри Ланка над Тамилските тигри съдържа доста критики и не толкова съществени, доказани факти.
<P>
Възприетият от доклада подход изглежда подкопава предприетите сега усилия от страна на правителството на Шри Ланка да насърчи истината и разбирателството, не на последно място чрез комисията за извлечените поуки и помирение, както и предприетото от правителството освобождаване на повече от 200 000 тамилски затворници.
<P>
Разбира се, всяка проява на умишлена жестокост от страна на военните срещу цивилните граждани трябва да бъде наказана. Съгласен съм с това, но няма категорични доказателства, че това е била преднамерена политика на правителството. Бих искал да напомня на Парламента, че LTTE са отказали предложението да се предадат под международен контрол и вместо това са предпочели кръвопролитията като изход от положението, което е ужасяващо.
<P>
Настоящите последствия от амбивалентното поведение от страна на международната общност спрямо Шри Ланка са ясни: загуба на влияние и неспособност за контрол над развитията. Междувременно Китай се намеси в точния момент и се превърна в най-близкия приятел и защитник на Шри Ланка в ООН. Едва ли е нужно да напомням на колегите тук какво е отношението на Китай спрямо правата на човека.
<SPEAKER ID="310" NAME="Ласло Андор" LANGUAGE="EN">
Г-н председател, на 25 април 2011 г. Организацията на обединените нации публикува доклада с препоръките на експертната група, назначена от генералния секретар на ООН за отговорност, във връзка с въоръжения конфликт в Шри Ланка. Експертната група счете за достоверни твърденията, които, ако бъдат доказани, ще означава, че са били извършени сериозни нарушения от страна на военните на Шри Ланка и LTTE на международното хуманитарно право и международното право в областта на правата на човека, някои от които ще имат тежестта на военни престъпления и престъпления срещу човечеството.
<P>
Експертната група отправя и серия от препоръки към генералния секретар на ООН и правителството на Шри Ланка, които според експертната група ще послужат като рамка за един продължаващ и конструктивен ангажимент между генералния секретар и правителството на Шри Ланка по отношение на отговорността. Препоръките включват провеждането на истински разследвания от страна на правителството на Шри Ланка, както и създаване на независим международен механизъм от генералния секретар на ООН.
<P>
ООН заяви, че генералният секретар на ООН внимателно е прегледал докладите, заключенията и препоръките, и върховният комисар на ООН за правата на човека призова правителството на Шри Ланка към бързо изпълнение на мерките, предложени от експертната група, и гарантиране на справедливост.
<P>
Правителството на Шри Ланка, от своя страна, категорично отхвърли доклада. По-рано тази седмица заместник-председателят на Комисията/върховен представител на Съюза, Катрин Аштън, публикува декларация от името на Съюза, в която повтаря позицията на ЕС, че един независим процес за решаване на тези изключително сериозни твърдения следва да допринесе за укрепването на процеса на помирение и да осигури траен мир и сигурност в Шри Ланка.
<P>
Върховният представител подчерта, че въпросът с отговорността следва да бъде разглеждан като основна част от процеса за национално помирение. Следователно ЕС изразява своята надежда, че правителството на Шри Ланка ще признае конструктивните цели на доклада и го насърчава да се ангажира относно неговото съдържание с генералния секретар на ООН.
<SPEAKER ID="311" NAME="Председател">
Разискването приключи.
<P>
Гласуването ще се проведе след малко.
<P>
Писмени изявления (член 149)
<SPEAKER ID="312" NAME="Michèle Striffler" LANGUAGE="FR">
Конфликтът между правителството на Шри Ланка и "Тигрите за освобождение на Тамил Илам" (LTTE) приключи през май 2009 г. с над 90 000 смъртни случая. Много граждани на Шри Ланка, които бяха разселени поради насилието в страната си, се завърнаха по домовете си след края на военните действия. Въпреки това все още над 75 000 бежанци продължават да водят труден живот в лагери в Тамил Наду, Индия. Шри Ланка трябва да преодолее двойно предизвикателство. Тя трябва да се възстанови след продължителна криза. Докладът на експертите на ООН, публикуван на 25 април, счете за достоверни твърденията за нарушения на международното хуманитарно право и правата на човека. В името на справедливостта и помирението в Шри Ланка е от жизненоважно значение да се проведе безпристрастно, прозрачно и независимо разследване. Също така, тя трябва да се подготви за различните природни бедствия, като наводнения, свлачища, циклони и суши, на които страната е изложена.
