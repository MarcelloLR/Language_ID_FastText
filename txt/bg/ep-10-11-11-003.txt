<CHAPTER ID="003">
Представяне на годишния доклад на Сметната палата - 2009 г. (разискване)
<SPEAKER ID="007" NAME="Председател">
Първата точка е представяне на годишния доклад на Сметната палата за 2009 г.
<SPEAKER ID="008" NAME="Витор Мануел да Силва Калдейра" LANGUAGE="EN">
Г-н председател, за мен е чест да участвам в днешния дебат по годишния доклад на Европейската сметна палата относно изпълнението на бюджета за 2009 г., който вече представих пред вас и пред комисията по бюджетен контрол.
<P>
Бих искал да представя пред Парламента четирите ключови послания, които се съдържат в тазгодишния годишен доклад. На първо място, Палатата заключава, че отчетите на Европейския съюз дават вярна и справедлива представа за финансовото му състояние и за резултатите от операциите и паричните потоци. Това е третата поредна година, за която Палатата констатира, че отчетите не съдържат съществени неверни твърдения и са надеждни.
<P>
По отношение на законосъобразността и редовността, както и през предходни години, Палатата изразява становища без резерви. Плащанията от бюджета обаче, и това е второто послание на годишния доклад тази година, остават съществено засегнати от грешки с изключение на две области. Тези изключения са "Административни и други разходи" и "Икономически и финансови въпроси".
<P>
Във всички други области на разходи Палатата констатира съществен процент грешки. Ще се съсредоточа върху две основни области на разходи: "Земеделие" и "Сближаване".
<P>
В областта на земеделието и природните ресурси Палатата оценява нивото на грешките като малко по-високо, отколкото през 2008 г. Резултатите обаче са в съответствие с оценката на Палатата за двете години, че системите са само частично ефективни. Палатата препоръчва рискът от грешки да бъде намален чрез подобряване на качеството на информацията, съдържаща се в базите данни, които се използват за определяне на дължимите суми и изчисляване на плащанията, както и чрез изясняване и прилагане на правилата относно ползването и поддръжката на земи.
<P>
Ситуацията в областта на сближаването, което съответства на почти една трета от бюджета, остава без промяна, а именно - това е единствената бюджетна област, в която вероятният процент грешки е над 5%. По-голямата част от установените грешки са свързани със сериозни пропуски на националните органи по отношение на спазването на правилата за обществените поръчки и възстановяването на недопустими разходи. Много грешки е можело и е трябвало да бъдат констатирани и коригирани от държавите-членки преди сертифициране на разходите пред Комисията, тъй като одитът показва, че държавите са разполагали с информация, за да направят това.
<P>
Ако анализираме резултатите от тази година и ги сравним с миналата година, виждаме, че най-съществената промяна е в "Сближаване". Това ме навежда на третото ключово послание на Палатата. Изчисленият вероятен процент грешки в разходите за областта "Сближаване" е значително по-нисък, отколкото през предходни години, като през последните години Палатата констатира намаление на грешките в бюджета като цяло.
<P>
Преди обаче да се направят заключения за тенденциите в тази област, е необходимо да се подходи с известна предпазливост. Поради вариациите в моделите на разходи генералната съвкупност от плащания може да се променя съществено през различните години, като 2009 г. да се отличава съществено от 2008 г. Освен това няма гаранция, че общото понижение на вероятния процент грешки през последните години ще продължи, докато системите, обхващащи по-голямата част от плащанията, остават само частично ефективни.
<P>
Така стигаме до последното послание. Предоставената от Комисията информация относно възстановяванията и други корекции все още не е напълно надеждна и не позволява да бъде направено разумно сравнение с вероятния процент грешки, определен от Палатата.
<P>
Предстоят редица инициативи, които предлагат съществени възможности за подобряване на финансовото управление на Европейския съюз. Тазгодишният годишен доклад потвърждава изложените в становището на Палатата заключения и препоръки относно рисковете и предизвикателствата във връзка с подобряване на финансовото управление на Европейския съюз. Повишаването на качеството на разходите следва да бъде основен приоритет. Опростяването на законодателната рамка и въвеждането на повече икономически ефективни системи за контрол за намаляване на риска от грешки следва да допринесе за постигането на тази цел.
<P>
По-рано тази година Комисията представи проект на преработения финансов регламент. В неотдавнашното си становище по този въпрос Палатата заключи, че той съдържа редица предложения, които предоставят на Комисията възможности да подобри прозрачността и финансовото управление. Опростяването на секторното законодателство обаче е важен начин за съществено подобряване на качеството на разходите.
<P>
През следващата година Комисията ще представи законодателни предложения за политики и програми, които обхващат основните области на разходи от следващата изготвена програма. Когато проверява програмите за разходи, Палатата препоръчва прилагането на набор от принципи, които да гарантират, че е вероятно създаването на европейска добавена стойност, че целите са ясни, че схемите са реалистични и опростени, доколкото това е възможно и уместно, както и че отговорността е ясна.
<P>
Създаването на гаранции за оптималното разходване на европейските фондове налага тежки отговорности на всички нас: на Комисията, когато предлага законодателство и изпълнява бюджета; на държавите-членки, когато управляват ежедневно около 80% от европейския бюджет; на Парламента и на Съвета като законодателен орган и като орган, който приема отчета на бюджета; и на Палатата като външен одитор на Съюза.
<P>
Палатата очаква с интерес да изиграе своята пълноценна роля в усилията да се гарантира, че средствата се изразходват правилно и добре.
<SPEAKER ID="009" NAME="Алгирдас Шемета" LANGUAGE="EN">
Г-н председател, преди два дни вече имах възможността да обменя становища с председателя Калдейра, както и да обсъдим годишния доклад на Палатата с членовете на комисията по бюджетен контрол. Бих искал тук да посоча основните позиции от дискусията и първите заключения.
<P>
Преди да премина към същината на въпроса, бих искал да припомня ползотворния диалог между одитора, Палатата и одиторския екип в Комисията и да благодаря на председателя Калдейра за това отлично сътрудничество. Доволен съм от признаването на постигнатия напредък от Палатата. Наистина виждам много положителни послания. Забелязвам също някои критики и задължението на Комисията е да следва внимателно всички препоръки на Палатата.
<P>
Основните послания в доклада на Палатата са от ключово значение за собствената оценка на Комисията относно начина, по който поема своята отговорност за управлението на бюджета на ЕС.
<P>
Първо, трета поредна година по отношение на годишните отчети се изразява положително становище без резерви. Безрезервната оценка на Палатата за отчетите на ЕС е, че те дават вярна и справедлива представа. Комисията, разбира се, е много доволна от този резултат, тъй като той потвърждава трайните последици от нашите реформи в областта на отчитането. Палатата обаче правилно подчертава някои слабости. Въпреки че нито една от тях не засяга изразеното от Палатата становище без резерви, Комисията е решена да предприеме мерки по отношение на тези слабости и затова продължава да подобрява своите ежедневни отчетни практики. По отношение на законосъобразността и редовността на операциите съм доволен, че положителната тенденция на намаляване на общото ниво на грешки продължава и през 2009 г.
<P>
Приходите и поетите задължения за целия бюджет са законосъобразни и редовни във всички съществени аспекти. Повече от 95% от извършените от бюджета на ЕС плащания не съдържат грешки. Оценката е положителен знак, че нашите усилия за по-нататъшно подобряване на контрола имат конкретно въздействие. Това се постига най-вече благодарение на значителното намаление на процента на грешки в "Сближаване". Напредъкът отразява засилените контролни функции на Комисията чрез ex-ante оценката на системите за управление и контрол на държавите-членки, както и ползите от прилагането на строг подход на прекъсване или спиране на плащанията в случаите на констатирани проблеми.
<P>
И накрая, в своя доклад Палатата признава по-високото качество на предоставената от Комисията и оповестена в отчетите информация относно възстановяванията. Увеличението на стойността на възстановените средства от проекти, при които са установени грешки, или от националните отговорни органи наистина е още един знак за решимостта на Комисията в тази насока. Въпреки това споделям становището на Палатата, че отчитането на държавите-членки все още не е задоволително, и Комисията ще продължи своите усилия за преодоляване на тази ситуация по отношение на съществуващите програми, а също така и на следващото поколение от програми и споделеното управление.
<P>
Споделям изцяло предпазливостта на председателя Калдейра, когато той предупреждава за възможни колебания в процента на грешки, по-специално в "Сближаване", в бъдеще. Съгласен съм също така с Палатата, когато се отбелязват слабостите на системите на държавите-членки и някои други проблеми на споделеното управление. Според мен пътят напред включва създаването на икономически ефективни механизми за контрол, опростяване на правилата за допустимост, когато тяхната сложност е очевиден източник на грешки, и подобряване на качеството на предоставяната от държавите-членки информация относно финансовите корекции и възстановяванията.
<P>
Изброеното обаче не е изчерпателно. Дискусията ни във вторник показа, че пред нас стоят и други предизвикателства, например по-голяма отчетност на основните финансови участници, по-специално държавите-членки, и политика на икономически ефективен контрол, в основата на която стоят рискът и изпълнението. Освен това при подготовката на прегледа на бюджета подкрепих новия фокус върху въздействието, а не върху вложеното, чрез определянето на ясни и измерими цели и ключови показатели за изпълнение. През май представих в комисията по бюджетен контрол на Парламента своята програма относно освобождаването от отговорност, одита и борбата с измамите за периода 2010-2014 г. В програмата се очертават основните стратегически цели и конкретните стъпки, които Комисията ще предприеме, за да се приближи към получаването на положителна декларация за достоверност от Палатата. В светлината на годишния доклад на Палатата за 2009 г. тази програма продължава да бъде изцяло приложима по отношение на нашите бъдещи действия.
<P>
В заключение, доволен съм, че годишният доклад за 2009 г. потвърждава, че нашите усилия носят резултати. Той представлява важен и навременен принос към разсъжденията ни за това, как да се постигне по-ефективно и ефикасно финансово управление на бюджета на ЕС, който трябва да ни ръководи при подготовката на следващото поколение програми.
<SPEAKER ID="010" NAME="Ingeborg Gräßle" LANGUAGE="DE">
Г-н председател, г-н Калдейра, г-н Шемета, госпожи и господа, предстои ни един добър ден, защото за първи път можем да очакваме комисията "Барозу II" да премине 2-процентната бариера. Ние наистина не се нуждаем от допустимия риск от грешки. Ето защо представеният пред нас доклад на Сметната палата определено е добра новина, по-специално за всички, които работят в тази област. Ясно е, че когато Комисията полага истински и решителни усилия, тя може да покаже резултати.
<P>
Ако разгледаме по-подробно резултатите, проличава, че те отчасти се дължат на промените в нормативната уредба. Това определено е така и по този път трябва да се движим в бъдеще. Ако Комисията успее да преразгледа директивата относно обществените поръчки и наистина опрости нещата за публичните органи в държавите-членки, това със сигурност ще бъде най-голямата стъпка, която можем да направим за получаването на положителна декларация за достоверност.
<P>
Бих искала да кажа на всички, които непрекъснато твърдят, че европейският бюджет е изложен на големи рискове, вярно е, че европейските разходи със сигурност трябва да бъдат предмет на по-последователен контрол в сравнение с националните разходи. Европейските пари се наблюдават по-последователно и трябва да се отчитат по-последователно в сравнение с много области на националните бюджети, което винаги проличава, когато посещаваме държавите-членки, тъй като националното законодателство е въведено вследствие на европейските регламенти. Затова ние просто трябва да насърчаваме държавите-членки и да ги призоваваме да контролират техните национални разходи по същия начин като европейските разходи и обратно.
<P>
Бих желала да благодаря на Сметната палата, но също така искам да кажа, че съм разочарована от този годишен доклад. Вече споменах, че годишният доклад съдържа значително по-малко информация, отколкото в миналото. Нуждаем се от информация за нивата на грешки. Тази информация винаги ни е била предоставяна за структурните фондове, но тази година за първи път не я получаваме. Тук не сме в детска градина. Парламентът разчита, че ще разполага с тази информация. Връщайки се назад към заседанието с участието на членовете на Сметната палата, си спомням, че те обещаха да работят в тясно сътрудничество с Парламента. Не смятам, че това обещание се изпълнява.
<SPEAKER ID="011" NAME="Georgios Stavrakakis" LANGUAGE="EN">
Г-н председател, бих искал да приветствам годишния доклад и да поздравя председателя Калдейра и всички членове на Палатата за тяхната отлична работа. Позволете ми по-специално да благодаря на г-н O'Ший за отличното сътрудничество по отношение на агенциите.
<P>
Ролята ни като Парламент е да се отчитаме пред гражданите, така че трябва да се уверим, че парите на данъкоплатците се използват правилно, прозрачно и ефективно. Очаквам, че констатациите на годишните доклади относно агенциите, които ще бъдат публикувани по-късно, ще следват тенденцията от последните години. Положението се подобрява, но все още има системи за контрол, които трябва да бъдат усъвършенствани, проблеми, които да бъдат преодолени, и въпроси, на които да бъдат намерени решения.
<P>
В сегашната дълбока икономическа и социална криза значението на контрола е още по-голямо от когато и да било преди и ние в Парламента и Сметната палата сме поели съвместния ангажимент да отстраняваме и решаваме проблемите, за да постигнем още по-добри резултати.
<SPEAKER ID="012" NAME="Jorgo Chatzimarkakis" LANGUAGE="DE">
Г-н председател, г-н Шемета, г-н Калдейра, бих искал да благодаря на Сметната палата за този доклад. Вашата организация, г-н Калдейра, предоставя основна услуга за европейските данъкоплатци. Хубаво е, че намаляването на процента на грешки продължава и през тази година. Това е резултат от реформата на Комисията, която беше прокарана от член на Комисията от либералите, г-н Калас. Налице са значителни подобрения в сравнение с предходната година в областта "Сближаване" и само слабо влошаване в "Земеделие". Въпреки това сега Комисията не трябва да се отпуска и да не прави нищо. Трябва да изясним, че огромните подобрения се дължат на много голям късмет при избора на извадките. Ето защо съм загрижен, че положителната тенденция няма да продължи през следващата година. Трябва да се възползваме от набраната инерция от първото освобождаване от отговорност във връзка с изпълнението на бюджета съгласно Договора от Лисабон, за да въведем решителна промяна в парадигмата.
<P>
Бих искал ясно да посоча още веднъж, че тазгодишният доклад на Сметната палата е шестнадесетият поред, който не дава положителни общи резултати. Как можем най-накрая да сложим край на неефективното и разточително разпределяне на финансирането и на политическото съучастие в тази област?
<P>
Предложенията ми като докладчик са както следва: първо, Комисията трябва да се намесва по-решително в случаи на очевидни грешки и, когато тези грешки се повтарят, да спира финансирането. Как е възможно отдавнашна държава-членка като Гърция да не е подложена на санкции в продължение на период от 10 години, независимо от факта, че очевидно нарушава разпоредбите на Интегрираната система за администриране и контрол (ИСАК)?
<P>
На второ място, трябва да спрем да санкционираме двойно данъкоплатците. Получателите на финансиране от ЕС, което е било отпуснато незаконно, са длъжни да изплатят само 10%. В съответствие с правилото 50:50 вноската от националните бюджети на държавите-членки е в размер на половината от сумата. Това е обида към данъкоплатците. Позволете ми да представя някои данни. Между 1994 г. и 2006 г. държавите-членки са отпуснали неправомерно феноменалните 7,7 млрд. евро в областта на политиката на сближаване. Самата Комисия току-що оповести публично този факт. Изплатени са обратно само 709 млн. евро, което показва много ясно разликата при тези обстоятелства. Има вероятност това да е точно, тъй като държавите-членки не са в състояние да представят точни изчисления. Сметната палата потвърди това.
<P>
На трето място, всички държави-членки трябва най-накрая да подпишат и представят национални декларации за управление. Четвърто, Комисията трябва да носи политическа отговорност. Ето защо искаме обобщеният доклад за дейността през годината да бъде подписан поне от г-н Барозу. Искаме също така доклад за оценка, който се предвижда в Договора от Лисабон.
<P>
Все още има някои неща, които трябва да бъдат подобрени. Като цяло бих искал много да благодаря на Сметната палата за този доклад.
<SPEAKER ID="013" NAME="Bart Staes" LANGUAGE="NL">
Г-н председател, госпожи и господа, четейки този годишен доклад, имах усещане за déjà lu, усещането, че отново чета нещо, което съм чел в продължение на много години. На първо място, по-специално, възникват твърде много съществени грешки в областите земеделие, Кохезионния фонд, изследване и развитие, външна помощ, сътрудничество за развитие и образование. Второ, системите за управление и контрол са само частично ефективни по отношение на предотвратяването и коригирането на грешки, свързани с възстановяването на прекомерни или недопустими разходи.
<P>
Госпожи и господа, все още сме изправени пред фундаменталния проблем, че държавите-членки не изпълняват това, което трябва да правят, а именно да контролират правилно средствата, които изплащат на бенефициери. В случая говорим за около 80% от европейския бюджет. Друг основен проблем, който продължава да съществува, е, че Комисията не полага достатъчно усилия, за да наблюдава дейностите на държавите-членки в това отношение.
<P>
Ето защо подкрепям стратегията на докладчика, която, от една страна, ще доведе до това да се гарантира, че изискваме преди всичко национални декларации за управление, подписани от министрите на финансите, и от друга страна, да се гарантира, че Комисията най-накрая ще предприема действия срещу всяка държава-членка, която продължава да е в нарушение, и при необходимост ще налага строги санкции: от финансов характер, например задържане на субсидии. Това според мен е пътят, който трябва да следваме.
<SPEAKER ID="014" NAME="Ryszard Czarnecki" LANGUAGE="PL">
Г-н председател, Сметната палата е един голям надзорник, можем да кажем полицай, приятелски настроен полицай, въпреки че понякога оставам с впечатлението, че той си затваря очите и е твърде добър и твърде благосклонен към институциите, които контролира. Заключението на този доклад, заключението от работата на Палатата, е: "добре, но не идеално".
<P>
Имам впечатлението, че много хора в Европа виждат нещата по-песимистично от Сметната палата. Палатата трябва да играе по-голяма роля, Палатата трябва да се ползва с доверие, така че европейските институции да се ползват с доверие в очите на данъкоплатците и избирателите. За да се ползва обаче Палатата с доверие, тя трябва наистина да бъде много коректна, защото когато Палатата казва днес, че е доволна, защото чашата е 95% пълна, мисля, че много данъкоплатци ще попитат: "а защо е 5% празна?" Още повече защото много хора смятат, че тя е повече от 5% празна. Съгласен съм с едно заключение - контролът на европейско равнище понякога може би е по-обстоен, отколкото в държавите-членки, и призовавам Палатата да упражнява по-голям надзор в държавите-членки, където парите често просто изчезват.
<SPEAKER ID="015" NAME="Søren Bo Søndergaard" LANGUAGE="DA">
Г-н председател, бих искал да благодаря на Сметната палата за отличния доклад. Както чухме, като цяло се наблюдава намаление в броя на извършените грешки. Какъв извод трябва да направим? Според мен това зависи от две неща: отправната точка и нашите очаквания. Отправната точка беше ужасно ниска. През 2008 г. милиарди евро бяха платени в нарушение на правилата. Затова очакванията бяха, че не само трябва да има подобрения, но и че трябва да има съществени подобрения във всички области.
<P>
И така, случи ли се това? Да, в областта на сближаването има определено намаляване на погрешните плащания, което е добре, въпреки че тяхното равнище все още е неприемливо високо. В други области обаче действително има увеличение, което просто не е приемливо.
<P>
Преди няколко дни в комисията по бюджетен контрол и отново днес г-н Шемета заяви, че общото намаление на броя на грешките е резултат от усилията на Комисията. Мога да се съглася. С удоволствие бих признал приноса на Комисията. В този случай обаче също така е ясно кой ще носи отговорност, ако процентът на грешките се увеличи през следващата година. Приемете това като покана.
<SPEAKER ID="016" NAME="Marta Andreasen" LANGUAGE="EN">
Г-н председател, година след година през последните 16 години одиторите отказват да приемат 90% или повече от бюджета и тази година не е изключение. Те говорят за грешки, но по характера си установените от тях нередности са доста повече от грешки. Достатъчно е да се каже, че при подобна ситуация дружество в частния сектор би било прекратено, а директорите му - осъдени.
<P>
Факт е, че парите на данъкоплатците се изразходват неправомерно. Тази година одиторите твърдят, че най-малко 6 млрд. британски лири не е трябвало да бъдат изплатени. Каква е същността на проблема? Липсата на отговорност.
<P>
Комисията и одиторите, както винаги, обвиняват държавите-членки, но е факт, че вината е на Комисията заради липсата на подходящи механизми за контрол. Комисията е в отлична позиция да установи правилата и да санкционира онези, които ги нарушават, но през целия този период не направи това. Парламентът също носи отговорност, тъй като одобрява положението всяка година и продължава да настоява за увеличение на бюджета.
<P>
Вече няма надежда, че бюджетът на ЕС някога ще бъде приет от одиторите. На този етап единственият начин да се защитят парите на данъкоплатците е да се намали драстично бюджетът на ЕС.
<P>
Сега се обръщам към британския премиер. Г-н Камерън, приемайки увеличението с 2,9% на бюджета на ЕС за 2011 г., Вие направихте драстична грешка. От името на британските данъкоплатци Ви моля да поведете инициативата за значително намаляване на бюджета за 2011 г.
<SPEAKER ID="017" NAME="Martin Ehrenhauser" AFFILIATION="NI">
(DE) Г-н председател, вярно е, че процентът на грешките в областта на сближаването е спаднал значително - от 54% през 2007 г. до 36% през 2009 г. Това е вярно. Факт е и дори аз трябва да го призная. Въпреки това, както докладчикът вече посочи, ако разгледате по-отблизо как са получени тези стойности, очевидно е, че те трябва да се разглеждат в относителен план. Факт е също така, че според доклада на Сметната палата системите за контрол в областта на сближаването не са ефективни. Освен това факт е, че най-малко 3% от средствата не е трябвало въобще да бъдат изплатени. Това означава, че все още има много неща, които г-н Хан трябва да направи, наред с други, за да приведе в ред този ресор.
<P>
Според мен увеличаването на процента на грешките в областта на селското стопанство очевидно е стъпка назад. Освен това разточителството, например в случаите, когато субсидиите за миньори се изплащат на милиардери, не се отчита като грешка.
<P>
Вече споменах в комисията, че не съм получил отговор нито от Сметната палата, нито от Комисията, относно платените два пъти социални осигуровки. Още веднъж, въпросът ми е: Кой е направил грешката в този случай? Ще бъдат ли върнати парите и колко големи са съответните суми? И накрая, бих искал да кажа, че е важно в бъдеще Сметната палата да проверява не само законно извършените плащания, но и да гарантира, че те са икономически ефективни и ефикасни.
<SPEAKER ID="019" NAME="Cătălin Sorin Ivan" AFFILIATION="S&amp;D">
(RO) Преди всичко, бих искал да благодаря на г-н Калдейра за този ясен доклад, който е от значение за дейността на Комисията и за изпълнението на бюджета за 2009 г. Второ, искам да изясня от самото начало нещо, което е от жизненоважно значение за нас: веднъж на всеки пет години гражданите на Европа, хората, които плащат данъци и такси и които в крайна сметка съставят този бюджет, ни избират и изпращат в Европейския парламент. От тяхна гледна точка и въз основа на факта, че редовно се прибираме у дома и се срещаме с тях, изпълнението на бюджета за 2009 г. не може да се смята за успех. Нека ви дам само две причини за това.
<P>
На първо място, националните декларации за управление не са подкрепени политически. С други думи, не са подписани от министъра на финансите или от министър-председателя. Вследствие на това не знаем кой носи отговорността за тези национални декларации за управление и доколко те са ясни и точни. На практика това създава възможности за невярно отчитане и, ако не невярно, то поне непълно.
<P>
От друга страна, когато при управлението на европейските фондове са допуснати грешки, всяка държава трябва да върне средствата на Комисията. С други думи, гражданите на Европа плащат веднъж, за да се създаде Европейският бюджет, а от друга страна, като губещи, те отново покриват загубата в държавния бюджет. Следователно гражданите на Европейския съюз плащат два пъти за грешките, неточностите или дори измамните действия при управлението на европейските фондове.
<P>
Трето, подкрепям Комисията и Европейската сметна палата. Съгласен съм също така, че тази институция трябва да поддържа по-тесни връзки с националните одиторски органи във всяка държава-членка. Смятам, че ако искаме да имаме повече пари в бюджета, на първо място трябва да изразходваме по-добре средствата, с които разполагаме. За да изразходваме по-добре парите, които имаме, трябва преди всичко да знаем къде са проблемите и как можем да ги решим.
<SPEAKER ID="020" NAME="Luigi de Magistris" AFFILIATION="ALDE">
(IT) Г-жо председател, госпожи и господа, мисля, че ако сега можем да говорим за намаляване на грешките, ние дължим това на уменията, независимостта и професионализма на Сметната палата и бих искал председателят Калдейра да отбележи това.
<P>
Смятам, че и Парламентът, както Комисията, също изигра важна роля за това подобрение, по-специално комисията по бюджетен контрол, която обръща голямо внимание на темата за прозрачността и ефективното и ефикасно използване на публичните средства.
<P>
Въпреки това трябва да преценим какво можем да направим, за да постигнем подобрение, защото все още има твърде много неща, които не са както трябва, по-специално в особено чувствителни сектори като селското стопанство и сближаването, често при наличие на тревожно ниво на грешките в сектори, където измамите, например с поръчките и фактурирането на по-големи суми, са често срещано явление. Смятам, че това е необходимо, за да се намалят бюрокрацията и безсмислените формалности и да се въведат няколко ясни правила, с което да се каже много ясно и твърдо "не" на всички форми на измами в сектори, където корупцията е ендемична.
<P>
Друг важен фактор е засилването на ролята на ОЛАФ, службата за борба с измамите, за да се работи срещу всички форми на измами и корупция. Друг аспект, който не можем да не изтъкнем - научихме това и при скорошното посещение на комисията по бюджетен контрол в Италия - е, че също така съществува риск от насилствено влияние на организираната престъпност и форми на корупция във връзка с публични средства. Следователно от тази гледна точка ролята на ОЛАФ може да бъде от съществено значение, както и по-голямото сътрудничество между държавите-членки, Комисията и Парламента.
<P>
Друг абсолютно задължителен момент според мен е, че Комисията трябва да засили своята независимост от държавите-членки. Смятам, че трябва да блокираме средства, за да предотвратим повторната проява на такова поведение, по-специално в държави, където от години са налице сериозни грешки - нямам предвид незначителни грешки - и много големи случаи на измами.
<P>
Нивото на доверие в Европейския парламент и в европейските институции се определя до голяма степен от нивото на прозрачност и коректност при изразходването на публичните средства. Затова смятам, че този резултат може да бъде подобрен.
<SPEAKER ID="021" NAME="Peter van Dalen" AFFILIATION="ECR">
(NL) Г-жо председател, въпреки че Сметната палата посочва, че отчетността на европейските разходи се е подобрила, тя не предоставя пълна декларация за достоверност на разходите. Причината за това отчасти е, че все още има грешки в около 40% от проектите, макар че наистина се забелязва известно подобрение по отношение на второто най-голямо перо, "Сближаване". Така от общ бюджет в размер на 35 млрд. евро за 2 млрд. евро не може да се предостави декларация за достоверност. Намирам това за неприемливо. Затова Комисията трябва по-специално да извърши щателно разследване на причините за възникването на тези грешки и как те биха могли да бъдат намалени. Това е особено важно предвид освобождаването от отговорност във връзка с изпълнението на бюджета за 2009 г.
<P>
Вчера г-н Енгвирда, член на Палатата, заяви, че грешките се дължат най-вече на сложността на процедурите. Това отново показва, че е наложително Европа да стане по-опростена и по-прозрачна. Ако това не се случи, нашите граждани ще продължат да виждат Европа като сложна и прекалено далечна.
<P>
(Ораторът се съгласява да отговори на въпрос, зададен чрез вдигане на синя карта съгласно член 149, параграф 8)
<SPEAKER ID="022" NAME="Jens Geier" AFFILIATION="S&amp;D">
(DE) Г-жо председател, бих искал да попитам г-н Van Dalen дали съзнава, че високите проценти се отнасят само за дела на извадката. Т.е. грешки има не в 36% от плащанията, а в 36% от плащанията в извадката. Ако това се екстраполира, резултатът ще бъде най-малко 5% в случая на Кохезионния фонд. Следователно милиардите, които посочвате, не са точните суми. Осъзнавате ли това?
<SPEAKER ID="023" NAME="Peter van Dalen" AFFILIATION="ECR">
(NL) Г-жо председател, напълно разбирам това. За мен истинският проблем е, че не може да бъде предоставена декларация за достоверност за милиарди евро, поради което поисках от Комисията да проучи въпроса подробно и също така да провери как ситуацията може да се подобри. За щастие, г-н Шемета вече посочи в изказването си преди минута, че ще започне такова разследване и ще разгледа сериозно въпроса.
<SPEAKER ID="024" NAME="Franz Obermayr" AFFILIATION="NI">
(DE) Г-жо председател, предоставените от Европейската сметна палата оценки показват, че през 2009 г. от европейския бюджет са изчезнали 6 млн. евро поради нехайство, лошо управление, измами, невежество и липса на контрол. Сметната палата разкри скандалния факт, че около 40% от официалните представители на ЕС получават семейни помощи в двоен размер. Гърция отново създава проблеми. Тя не само беше спасена от други държави-членки със спасителен пакет в размер на милиарди евро, но също така е в челните редици по отношение на измамите със субсидии. Достатъчно е да погледнете залесените площи, за които Гърция е поискала субсидии за зелени площи, за да видите явната дързост на нейното поведение.
<P>
Разбира се, положението с регионалните субсидии е особено лошо. Както посочи предишният оратор, ако 36% от проверените плащания са направени погрешно, това е достатъчно зле. Ето защо призоваваме г-н Хан да предприеме драстични мерки по отношение на неговия ресор, който е много важен. Нямаме пари за раздаване.
<P>
И накрая, бих искал да изкажа похвала към отдадените служители на Сметната палата. Те са силно мотивирани и ние, политиците, трябва да ги насърчаваме да правят дори още по-внимателни проверки. Като политици ние сме в състояние да съставяме и прилагаме насоки.
<SPEAKER ID="025" NAME="Jan Olbrycht" AFFILIATION="PPE">
(PL) Госпожи и господа, мисля, че когато обсъждаме този доклад, трябва да внимаваме да бъдем достатъчно точни в изявленията си, защото много често също говорим за грешки, нередности и злоупотреби. Докладът съвсем ясно показва, че по отношение на установения процент грешки в областта на политиката на сближаване е налице категорично намаление. То възлиза на около 5%, като същевременно не можем да говорим за грешки в размер на 20, 30 или 40%, защото това просто обърква общата картина. В случая имаме ясно подобрение на една политика, която със сигурност е много сложна, тъй като се управлява съвместно от държавите-членки. Проблем на всички нас е как да се подобри тази политика, която има много сложна структура, поставяща множество изисквания, но носи огромна добавена стойност. Положението се променя и това трябва да се отбележи със задоволство и да се заяви положително.
<P>
Бих искал обаче да обърна внимание на определена част от доклада, която буди безпокойство, цитирам: "Отчитайки този факт, Палатата заключава, че не е възможно да се направи разумно сравнение между установения от нея процент грешки и предоставените от Комисията данни за финансовите корекции и възстановените суми." Мисля, че това твърдение е много важно и значимо за бъдещето, защото не искаме ситуация, при което Палатата заключава, че не може да постигне съгласие с Комисията относно резултатите. Тук е необходима повече работа и въпросът трябва да бъде обяснен.
<SPEAKER ID="026" NAME="Christel Schaldemose" AFFILIATION="S&amp;D">
(DA) Г-жо председател, бих искала да благодаря на Сметната палата, че отново ни предоставя отличен инструмент за оценка на използването на нашите пари в ЕС. За щастие можем да потвърдим, че се движим в правилната посока, въпреки че все още има много проблеми. Тъй като обаче нещата се движат в правилната посока, мисля, че трябва да използваме времето, за да обмислим по-добре каква трябва да бъде следващата стъпка. Ако разгледаме ситуацията с оглед на административните разходи например, можем да видим, че имаме ефективна система за контрол и малко грешки. Според мен обаче това не е достатъчно. Трябва също така да отделим време, за да проверим дали действително използваме средствата по правилен начин.
<P>
Административните разходи са нашите разходи за заплати, сгради и други подобни. Във връзка с това сме длъжни да се запитаме дали наистина получаваме достатъчно за парите, които изразходваме за заплати. Използваме ли средствата правилно, що се отнася до начина, по който управляваме нашите сгради, и т.н.? Смятам, че сега трябва да направим нова крачка в дебата и да обсъдим въпроса дали те са достатъчно ефективни, за да получим също така значително по-голяма степен на прозрачност в това отношение. Ето защо призовавам не само Европейския парламент, а и Комисията, да покажат сериозна готовност да осигурят по-голяма прозрачност и да се включат в този дебат.
<SPEAKER ID="027" NAME="Andrea Češková" AFFILIATION="ECR">
(CS) Вече втори път през текущата сесия годишният отчет на Европейския съюз е тема на дебат. На първо място, бих искала да изразя искрената си благодарност към г-н Да Силва Калдейра и неговия екип за извършената от тях работа. От друга страна, изненадана съм от процента на грешките, които отново се срещат при почти 92% от бюджетните разходи, ако броим всички глави с изключение на административни разходи и икономически въпроси. Бих искала да попитам до каква степен държавите-членки са отговорни за тези грешки и до каква степен те се дължат на липсата на контрол от страна на Комисията, която отговаря за това.
<P>
Посоченият в доклада отговор е, че действащите системи за контрол на държавите-членки имат много недостатъци. Смятам, че това, от което се нуждаем най-вече, за да се предотвратят грешките от толкова голям мащаб, е по-голямо сътрудничество и откритост от страна на държавите-членки.
<SPEAKER ID="028" NAME="Tamás Deutsch" AFFILIATION="PPE">
(HU) Г-жо председател, госпожи и господа, колеги, Сметната палата е извършила отлична работа при изготвянето на доклада за одит на бюджета на ЕС за 2009 г. и г-н Калдейра и членовете на Сметната палата заслужават признание за тяхната работа. Съгласен съм с ораторите, които посочиха, че докладът показва ясно и недвусмислено, че е налице тенденция на подобрение в използването на средствата на ЕС и че общият процент на грешките намалява. Въпреки това трябва да направим недвусмислени и ясни изводи от доклада по отношение на това, какво трябва да направим тук, в Парламента, в Комисията и в другите институции на ЕС.
<P>
Намаляващият процент на грешките обаче означава чисто и просто, че според Сметната палата няколко милиарда евро от фондовете на ЕС са били използвани неправилно или незаконно, като това може дори да доведе до подозрения за престъпление. Това значи, че трябва да се предприемат действия. Бих искал да посоча по-специално една мярка, а именно че ще бъде изключително важно през следващия период Сметната палата да изготви подробна справка по държави-членки, за да покаже степента на грешките при използването на средствата на ЕС и принципът на действие на контролния механизъм във всяка държава. Това също може да допринесе за по-нататъшното намаляване на процента на грешки.
<SPEAKER ID="029" NAME="Inés Ayala Sender" AFFILIATION="S&amp;D">
(ES) Г-жо председател, още веднъж приветстваме постигнатите подобрения благодарение на интензивния диалог между Сметната палата, Комисията и, разбира се, Парламента. Тазгодишният доклад обаче показва също, че не можем да почиваме на лаврите си и че трябва да останем бдителни.
<P>
Мисля също, че предложението на г-н Да Силва Калдейра за бъдещето относно сътрудничеството с цел подобряване и опростяване на важни аспекти от Финансовия регламент е много положително, както и новите законодателни предложения, по които може би бихме могли да работим заедно, за да постигнем успешен резултат.
<P>
Що се отнася до другите институции, ще обърна много голямо внимание на всички аспекти, свързани с оперативните разходи на Съвета, по-специално Защитената европейска система за автоматични съобщения в система със среда с много доставчици, в която изрично се посочва необходимостта от подобряване на прогнозирането на бюджета на Съвета, а също така и на отделни аспекти, свързани с Европейския омбудсман и Европейския надзорен орган по защита на данните, чиито бюджети изглеждат силно намалени. Заинтересува ме обаче и фактът, че сме разполагали с информация, че към Европейската служба за борба с измамите е бил пренасочен случай, свързан с Икономическия и социален комитет. Освен това бих искала да знам какво е становището относно значителното увеличение на персонала на Комитета на регионите между 2009 г. и 2010 г.
<SPEAKER ID="030" NAME="Илиана Иванова" AFFILIATION="PPE">
Уважаеми колеги, от съществено значение е да подчертаем факта, че заключенията на Сметната палата отчитат прогреса, който е направен от Комисията по контрола на усвояването на европейските фондове, но в същото време се надявам препоръките и предложенията на Европейския парламент в докладите за освобождаване от отговорност, повтаряни с години наред, наистина да се вземат предвид, особено в областите, където все още имаме висок процент нередности. Както и качеството на информацията, предоставяна ни от Сметната палата, да е още по-добро. Имам предвид да ни бъдат предоставени наистина точните цифри и процент нередности, които е необходимо да знаем.
<P>
За 2009 г. добрата новина е, че процентът нередности в областта на кохезионната политика намалява значително в сравнение с миналата година, но остава голямата въпросителна, дали това намаление ще бъде устойчиво във времето или е просто случайност, която може и да се дължи на конкретния подбор от проверявани държави.
<P>
Във всички случаи обаче на дневен ред са нерешените въпроси, свързани с нередностите в областите външна помощ, развитие и разширяване, земеделие, изследвания, енергетика и транспорт, образование и гражданство.
<P>
Искам да уверя Сметната палата, Комисията и Съвета, че нашата работа в Комисията по бюджетен контрол на Европейския парламент през следващите месеци ще бъде изключително задълбочено и критично настроена към подобряване на ефективността на управлението на европейските фондове.
<P>
Ние ще продължаваме да настояваме отговорностите, които трябва да бъдат поети в тази връзка от Европейската комисия и държавите-членки, да бъдат спазвани стриктно, както и мерките за нарушителите да дават реален резултат, защитаващ интересите на европейския данъкоплатец.
<SPEAKER ID="031" NAME="Jens Geier" AFFILIATION="S&amp;D">
(DE) Г-жо председател, г-н Калдейра, г-н Шемета, политиката на сближаване е като болен човек за бюджета на ЕС. Миналата година той беше в интензивно отделение, а тази година се възстановява. Въпреки това той далеч не е оздравял напълно и болестта може да се повтори по всяко време. Повече от 5% от всички плащания по политиката на сближаване са свързани с грешки, а 3% не е трябвало въобще да бъдат правени. Това възлиза на около 700 млн. евро. Голяма част от тези погрешни плащания е можело да бъдат предотвратени от държавите-членки. Грешките възникват при възлагането на обществени поръчки и при изплащането на средства от кохезионните фондове въпреки съществуващите системи за контрол, които са одобрени от Комисията. Трябва отново внимателно да разгледаме тези системи за контрол. В родната ми държава, Германия, извадките показаха, че всички проверени системи за контрол са само частично ефективни.
<P>
Комисията носи отговорността за управлението на бюджета. Можем да обсъждаме това противоречие - грешки в държавите-членки, които са отговорност на Комисията - в нашите родни страни, можем да го обясним на медиите и да разкажем за него на нашите граждани. В политически план обаче решаването на този проблем в държавите-членки е работа на Комисията. Г-н Шемета, трябва да поемете контрола над тази област и ще получите нашата подкрепа.
<SPEAKER ID="032" NAME="Lambert van Nistelrooij" AFFILIATION="PPE">
(NL) Г-жо председател, уважаеми представители на Комисията и Сметната палата, вземам думата като координатор за регионалната политика на групата на Европейската народна партия (Християндемократи).
<P>
Разглеждайки процента на грешките, забелязвам, че е постигнато видимо подобрение по отношение на сближаването. Вече можем да видим влиянието на новите регламенти, които приехме за периода 2007-2013 г., и плановете за действие, които бяха активно защитени не само от Парламента, но и от настоящата и предишната Комисия. Повечето проблеми или грешки се установяват в досиетата на обществените поръчки. Транспонирането на европейското законодателство в правото на редица държави-членки и свързаният с това процес на прилагане доведоха до повишаване на процента на грешки до настоящото му много високо ниво.
<P>
Затова искам Комисията да предложи план за действие, който, наред с други неща, да окаже натиск върху държавите-членки или да ги подкрепи в областта на обществените поръчки. Миналата седмица имах възможността да оглавя делегация на Европейския парламент, която посети Румъния, и видяхме какви усилия се полагат там и срещу какви трудности се изправят. В тази област можем да постигнем голям напредък.
<P>
И накрая, аз също силно подкрепям националните декларации за управление, т.е. финансови декларации, които държавите-членки ще бъдат длъжни да представят, тъй като повечето нарушения са именно на равнище държави-членки.
<SPEAKER ID="033" NAME="Derek Vaughan" AFFILIATION="S&amp;D">
(EN) Г-жо председател, искам да съм възможно най-позитивен по отношение на този доклад, защото винаги съм смятал, че трябва да използваме одитите, за да подобрим положението и да се учим от грешките си. Има много примери, в които Комисията, държавите-членки и бенефициерите могат да направят това, за да постигнат подобрение, например в селското стопанство. Непрекъснатото променяне на изискванията от Комисията създава трудности за държавите-членки и бенефициерите. Постоянно чувам това в Уелс. За да намали претенциите от селскостопански производители за земя, която не отговаря на критериите, Комисията може също да осигури законодателство, което да дефинира ясно кои са действащите селскостопански производители в ЕС. След това то може да се използва от всички държави-членки, докато в момента те имат известна свобода на преценка. И накрая, предстоящата реформа на Общата селскостопанска политика е златна възможност да се опростят процесите, за да се гарантира, че в Европа получаваме най-доброто съотношение на цена и качество срещу нашите разходи, но също така продължаваме да предоставяме помощи на физическите лица и общностите.
<SPEAKER ID="034" NAME="Andrzej Grzyb" AFFILIATION="PPE">
(PL) Г-жо председател, представянето на резултатите от работата на Европейската сметна палата винаги осигурява прекрасна информация, която позволява да се направи сравнение между положението в миналото и какво следва да се направи в бъдеще. Какво общо заключение може да се направи? Изглежда, че когато процедурите не са толкова сложни и използването на парите е по-лесно, откриваме по-малко съществени грешки. Колкото по-сложна е политиката, толкова по-съществени са грешките, а понякога възникват и нередности. Един такъв пример е политиката на сближаване, която също е много важна за Европейския съюз. Ето защо се стигна и до заключението, че в селскостопанската политика на Съюза има висок процент грешки, но когато процедурите за използване на средствата са опростени, са налице по-малко грешки, отколкото в случаите, когато те са по-сложни.
<P>
Бих искал да обърна внимание на значението на сътрудничеството с националните надзорни органи, но също така - и това не беше коментирано - на значението на сътрудничеството с националните парламенти, и по-специално с комисиите по европейските въпроси, бюджети и бюджетен контрол. Аз лично бях член на полския национален парламент, когато започнахме да работим с информация от Европейската сметна палата и тя беше приета много добре от членовете на парламента.
<SPEAKER ID="035" NAME="Karin Kadenbach" AFFILIATION="S&amp;D">
(DE) Г-жо председател, бих искала да изразя своята искрена благодарност към Сметната палата. Докладът е впечатляващо доказателство за факта, че механизмите за контрол непрекъснато се подобряват. Аз не съм толкова разтревожена от данните за процента на грешките, които бяха отбелязани, защото вярвам, че процесът на одитиране е система за обучение. Той обхваща все по-задълбочено разглеждане на проблемите и, слава Богу, откриване на все по-голям брой грешки. Нашата задача е да работим заедно, за да се избегне възникването на тези грешки в бъдеще. Ето защо бих искала отново да насоча вашето внимание към Петия доклад за сближаването, който беше представен вчера. Комисията прикани всички засегнати лица да изразят становища по поставените в документа въпроси. Това е важна възможност да се положат основите на бъдещата система на субсидии, която да гарантира, от една страна, че субсидиите в тази област ще се получават по-лесно, че достъпът ще бъде опростен, а бюрокрацията намалена, както и, от друга страна, че съществуват необходимите строги механизми за контрол, които да защитят средствата на данъкоплатците, които се използват.
<P>
Затова призовавам всички засегнати лица да се съобразят с искането на Комисията. Ние в Парламента, разбира се, ще направим това.
<SPEAKER ID="036" NAME="Алгирдас Шемета" LANGUAGE="EN">
Г-жо председател, днешното разискване показа, че през 2009 г. е постигнат допълнителен напредък в управлението на европейския бюджет. Ясното становище на Палатата относно отчетите и по-ниския процент грешки за целия бюджет, който беше констатиран от нашия външен одитор, потвърждават, че Комисията е взела правилното решение и е предложила адекватни мерки за подобряване на изпълнението на програмите от текущия финансов период.
<P>
Палатата обаче също така обръща внимание на областите, в които е необходимо всички финансови участници да постигнат допълнителен напредък. Визирам, разбира се, Комисията, както и финансовите участници от държавите-членки, чиито задължения и отговорности в рамките на споделеното управление бяха категорично засилени съгласно новия Договор за функционирането на Европейския съюз.
<P>
Мнозина от вас тук говориха за прилагането на санкции по отношение на държавите-членки и аз трябва да кажа, че Комисията прилага санкциите много стриктно. Точно в момента сме в процес на спиране или прекъсване на 40 програми за сближаване в размер на 1,75 млрд. евро. Това е огромна сума и по-важното е, че броят на мерките през 2010 г. почти се е удвоил в сравнение с броя на мерките през 2009 г. Миналия петък също така взехме решение да изискаме неправомерно изразходвани средства в областта на селското стопанство в размер на повече от 578 млн. евро. Така че ние наистина прилагаме строго санкциите и възнамеряваме да правим това и в бъдеще. От доклада на Сметната палата можете също така да видите, че размерът на възстановените суми и финансовите корекции се е увеличил значително през годините, като за 2009 г. възлиза на 3,3 млрд. евро. Това също е значителна сума и ние имаме намерението да продължим тази политика и при необходимост да прилагаме санкциите много строго.
<P>
Докладът на Палатата и процедурите за освобождаване от отговорност, които започват сега, ще бъдат от голямо значение не само за преодоляване на слабостите на текущите програми, но също така и за извличането на поуки за следващото поколение програми. Палатата посочва правилно посоката за развитие, която, разбира се, е опростяване и подобряване на правилата за обществените поръчки, защото е вярно, че по-голямата част от грешките са направени поради нарушаване на критериите за допустимост или на правилата за обществените поръчки. Трябва да извлечем поука и Комисията е готова да направи това. Тя ще изпълни препоръките на Палатата и очаква една плодотворна процедура по освобождаване от отговорност.
<SPEAKER ID="037" NAME="Витор Мануел да Силва Калдейра" LANGUAGE="EN">
Г-жо председател, уважаеми членове на ЕП, благодаря за всички любезни коментари, които отправихте към Палатата по този повод в знак на уважение към онези, които работят в нашата институция всеки ден, като разглеждат въпросите, които са от интерес за тази институция, съблюдавайки най-високите професионални стандарти и в съответствие с международните одиторски стандарти. Обръщаме необходимото внимание на препоръките на Парламента и бих искал да дам само два примера за това, което направихме в годишния доклад за 2009 г., за да отговорим на искането на тази институция за повече информация.
<P>
Ние ви предоставяме цялостна оценка на ситуацията. За първи път казваме какво е общото положение. Направихме заключението, че то се е подобрило през последните години; най-вероятните грешки в целия бюджет намаляват. Предоставихме ви също така повече информация, отколкото през миналата година, по-специално в областта на политиката на сближаване, защото миналата година посочихме, че най-малко 11% от средствата не е трябвало да бъдат изплатени. Тази година можем да кажем, че най-вероятната оценка на грешката наистина е над 5%, което не можехме да твърдим миналата година, и че най-малко 3% от средствата не е трябвало да бъдат възстановени. Това е измерителят за установения от нас напредък. Това са факти. Защо? Какви са причините за това? Какъв напредък сме постигнали? Ние не измисляме факти; не проявяваме любезност към Комисията или любезност към държавите-членки. Палатата е независима институция за проверка, чиято дейност е уредена в Договора. Нашите заключения се основават на доказателствата и това докладваме пред тази институция, на която имаме задължението да съдействаме в процедурата по освобождаване от отговорност.
<P>
Готови сме да ви помогнем в тази дейност и основната причина за констатациите в нашия доклад е, че от една страна, създадените системи за управление на средствата за този програмен период 2007-2013 г. функционират по-добре. Другата причина е, че отпуснатите суми за програмния период са едва 25%, така че финансовото изпълнение за периода според нашите доказателства е по-слабо от очакваното. И така комбинацията от тези два фактора - по-добро функциониране на системите, от една страна, и по-слабо изпълнение и следователно по-малко ефективно извършени плащания, от друга страна - водят до ситуацията, в която се намираме в момента. Тук трябва да обърнем внимание. Трябва да видим как се развиват нещата сега, когато системите работят толкова добре във всичките 27 държави-членки и при всичките средства, които ще бъдат отпуснати в бъдеще. И така, внимание.
<P>
Посочих обаче, че сме готови да помогнем на Парламента, и по-специално на комисията по бюджетен контрол, при освобождаването от отговорност. Нашите членове ще ви помогнат в този процес и ще ви предоставят цялата информация, от която се нуждаете. Ние обаче оказваме съдействие и чрез нашите специални доклади. Можете да намерите одити и други елементи, в които се разглежда ефектът от финансирането в реалния живот, колко ефективно е било използвано то. Мисля, че това също е много ценна информация за тази институция.
<P>
Ясно е, че отговорността за изпълнението на бюджета се носи преди всичко от Европейската комисия, но в Договора от Лисабон също така се казва: в сътрудничество с държавите-членки. Ако трябва да погледнем напред, бих казал, че сега имаме уникалната възможност да дадем нов импулс за по-доброто управление на бюджета на Европейския съюз. Обсъжда се нов финансов регламент, който скоро ще бъде приет и ще бъде основната линия за вземането на решения и насока в управлението за бъдещия напредък. Ако трябва да имаме прости правила, ако искаме да имаме по-ефективни и икономически целесъобразни системи, за да ги управляваме чрез държавите-членки и в Комисията, това е моментът да се разгледат тези въпроси. За следващата година е планиран и преглед на бюджета.
<P>
Следователно сега за Комисията, Съвета, Европейския парламент предстои период на вземане на сериозни решения за подобряване на ситуацията в бъдеще. Ако Европейската сметна палата може да помогне в този процес, предлагам това да стане въз основа на препоръките, които вече представихме в нашето становище относно ключовите рискове и предизвикателства за подобряване на финансовото управление на Съюза.
<P>
Когато разглеждате новото поколение програми за периода след 2013 г., повтарям, трябва да се запитаме: вероятно ли е програмите на схемите за финансиране да донесат добавена стойност за Европейския съюз? Предлагаме ли схеми, които са прости, с ясни цели, реалистични за изпълнение и с ясни линии на отговорност? Искаме да се избегне несигурността, като понякога твърдим, че нито Комисията, нито държавите-членки носят отговорност. Сега имаме възможността и Сметната палата ще се радва да ви съдейства в тази задача.
<SPEAKER ID="038" NAME="Председател">
Точката е приключена.
<P>
Писмени изявления (член 149)
<SPEAKER ID="039" NAME="Jean-Pierre Audy" LANGUAGE="FR">
За първи път от 16 години насам Европейската сметна палата направи положителна декларация за достоверност както по отношение на надеждността на годишните отчети, така и по отношение на законосъобразността и редовността на извършените операции. Това е краят на един цикъл, започнал с комисията Santer, която подаде оставка през 1999 г. Тази ситуация се дължи на решимостта на Европейския парламент и на комисията по бюджетен контрол да принудят Комисията, както и държавите-членки - по отношение на въпросите, свързани със съвместното управление - да управляват по правилен начин европейските публични средства. Приветствам работата на Палатата. Не разбирам защо Съюзът не е регистрирал в отчетите си 37,2 млрд. евро, които държавите-членки дължат за пенсии на персонала, при положение че вследствие на това има около 44 млрд. евро отрицателен собствен капитал. Какъв имидж създаваме! Чудя се как ще заемем средства от пазарите, за да наберем необходимите ни 60 млрд. евро за плана за стабилност. И накрая, смятам, че този доклад дойде твърде късно. Във всяка сериозна организация докладът на одитора трябва да бъде изпратен до 30 юни на годината, следваща одитираната година. Оправдаването със сложните проблеми и многото езици не е приемливо.
<SPEAKER ID="040" NAME="Zuzana Brzobohatá" LANGUAGE="CS">
Европейската сметна палата представи своя шестнадесети доклад, чрез който предостави декларация за достоверност относно законността и редовността на операциите, на които се основават годишните отчети на бюджета на ЕС. Бих искала да подчертая, че процентът на грешките при някои операции остава висок. Например Сметната палата посочва, че за проекти в областта на политиката на сближаване процентът на грешките е над 5%, което според мен е твърде високо ниво, въпреки факта, че през последните години се наблюдава подобрение. Смятам, че Европейската комисия следва да положи всички усилия, за да намали процента на грешките до максимално допустимото ниво от 2%. Трябва да се посочи, разбира се, че процентът на грешките не винаги означава неправилно управление на делегирани ресурси, а често се свежда до счетоводни грешки при администрирането на отделни проекти.
<SPEAKER ID="999" NAME="Véronique Mathieu" LANGUAGE="FR">
В своя годишен доклад относно изпълнението на бюджета за 2009 г. Палатата отбелязва по отношение на надеждността на отчетите, че някои консолидирани организации не са представили изявления или са представили изменени изявления. Европейският полицейски колеж (CEPOL) е една от организациите, за които информацията, която трябва да бъде предоставена, липсва от няколко години. Това има важни последствия, тъй като след задълбочен одит на отчетите на CEPOL през юли 2010 г. бяха направени корекции в отчетите. Наистина финансовият доклад за агенцията за 2009 г. обхваща счетоводното управление през финансовата 2008 година, както и по-ранни години, като беше направена оценка, че бюджетното въздействие на направените корекции е около 13% от настоящия бюджет на агенцията. Тъй като колежът стана агенция на Общността на 1 януари 2006 г., Сметната палата е изразила резерви само относно достоверността на отчетите за финансовата 2007 година. Това не е достатъчно, за да се приведат отново в ред отчетите преди 2010 г.
