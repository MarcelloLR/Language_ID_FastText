<CHAPTER ID="024">
Подготвяне на горите за изменението на климата (кратко представяне) 
<SPEAKER ID="234" NAME="Председател">
Следващата точка е докладът на Kriton Arsenis, от името на комисията по околна среда, обществено здраве и безопасност на храните, относно Зелената книга на Комисията относно опазването на горите и информацията за горите в ЕС: подготвяне на горите за изменението на климата.
<SPEAKER ID="235" NAME="Kriton Arsenis" LANGUAGE="EL">
Г-жо председател, г-н член на Комисията, горите са много важни за всички ни, за всички тук, в Парламента, и за всеки европеец във всяко кътче на Европа. Горите са част от нашата идентичност. Използваме ги за отдих и за трудова заетост и все пак те са толкова различни за всеки от нас, във всяка област на Европа. Ако човек от Северна Европа посети средиземноморските гори, ще си помисли, че много райони, които ние, от Средиземноморието, наричаме гори, са савани или паркове, тъй като те не служат за основа на производствени дейности. Или обратното, ако човек от Средиземноморието пътува из Северна Европа, ще реши, че горите в този регион са създадени от човешка ръка, а не са естествени, тъй като поддържат сериозни производствени дейности.
<P>
Тези гори, които са толкова различни за всеки човек в Европа, за всяка област, са изправени пред една обща заплаха - изменението на климата. То застрашава европейските гори с увеличаването на горските пожари, с болестите, преминаващи от една страна в друга и излагащи на риск цели видове, както и с бедствията, причинени от екстремни атмосферни условия. Въздействието варира в различните географски райони, но то е трансгранично и мерките срещу него трябва да се подпомагат от Европа.
<P>
Днес разискваме, а след два дни ще гласуваме доклада на Парламента относно опазването на горите. От самото начало този доклад се формира въз основа на съгласие, в сътрудничество с членове от всяка страна и политическа група. Когато беше внесен за разискване в комисията по околна среда, обществено здраве и безопасност на храните, той беше дооформен чрез процедура по внасяне на 50 компромисни изменения от всички политически групи и области, представлявани в Европа. Ето защо съм убеден, че докладът представлява мнението на Парламента за това, как можем да помогнем на горите, как можем да помогнем на нашите общности да се приспособят към изменението на климата.
<P>
За какво настояваме в този доклад? Настояваме Комисията да продължи дейността си във връзка с Бялата книга относно адаптирането спрямо изменението на климата и опазването на горите от него, искаме нов регламент, който да замени стария регламент относно предотвратяването на горските пожари, настояваме за нов регламент, който да замени стария регламент относно информацията за състоянието на горите, и накрая, искаме увеличаване на финансирането за горите в рамките на втория стълб на Общата селскостопанска политика (ОСП).
<P>
На горите се падат 42 % от селските райони, но само 1 % от ОСП. Настояваме за механизъм за финансиране на държавни агенции, за устойчиви критерии за дървесната биомаса, използвана за енергия, и накрая, за изпреварващо, осъществимо управление на горите, адаптирано към изменението на климата.
<SPEAKER ID="236" NAME="Elena Băsescu" AFFILIATION="PPE">
(RO) Г-жо председател, ролята на този доклад е да се възобнови разискването за опазването на горите на европейско ниво. Както дейностите по опазване на горите, така и осигуряването на информация за тях се основават на сътрудничеството между европейските институции и органите в държавите-членки.
<P>
Бих искала да наблегна на параграф 23 от доклада, който засяга справянето с незаконната сеч. Трябва да отбележа, че прилагането на устойчиво управление на горите е жизненоважно за опазването на биоразнообразието в Европа. За да се завърши този процес, са нужни допълнителни финансови ресурси и премахване на законодателните пречки. Трябва да се насърчи изследването на изменението на климата, по-специално като част от многонационални проекти. Приветствам и инициативата, насочена към организирането на програми за обучение на служители.
<SPEAKER ID="237" NAME="João Ferreira" AFFILIATION="GUE/NGL">
(PT) Г-жо председател, по една тема, която е обширна по характер, искам да направя само два кратки коментара. С първия искам да насоча вниманието към заплахите, които понастоящем тегнат над безброй горски екосистеми. Наред с други неща, бих наблегнал на разпространението на инвазивни чужди видове, на вредители и на горските пожари. Има доказателства за известна повторяемост на някои от тези фактори, особено в регионите по цел "Сближаване". Необходимо е щателно проучване на тяхното въздействие, както и на най-добрите начини за повишаване на устойчивостта на горите спрямо тази група биотични и абиотични заплахи. За тази цел следва да се насочат достатъчно финансови ресурси, по линия на програмите на Съюза и мерките за подпомагане, за оценка на екологичното състояние на горите и на здравето на растенията в тях, както и за повторната им класификация, включително повторно залесяване, при което се дава предимство на характерните местни видове и на смесените гори, както и на тяхната издръжливост и биоразнообразие.
<P>
На второ място, бих обърнал внимание на огромното разнообразие от природни условия, а следователно и горски екосистеми, които се срещат в Европа. Те трябва да се разпознават и ценят - трябва да се цени тяхната многофункционалност, наред с потенциала им за създаване на заетост и за развитие на селските райони.
<SPEAKER ID="238" NAME="Jaroslav Paška" AFFILIATION="EFD">
(SK) Г-жо председател, съвременните проучвания на въздействието на изменението на климата върху горите в Европа показват, че има широка гама от конкретни регионални реакции от страна на горски екосистеми.
<P>
Способността за справяне с видовете и обсегът на очакваните проблеми зависи от природните условия в региона (планинските райони например се сблъскват с проблеми, различни от тези на областите, разположени в низините), от физиологичната чувствителност на горската растителност, от това, до каква степен отделните екосистеми са развили потенциала си за адаптиране, от интензивността на очакваното изменение на климата (съгласно прогнозите изменението в Централна и Източна Европа например ще бъде един и половина пъти по-голямо от средното за света) и от техническите възможности, с които разполага лесовъдството за предприемане на действия за адаптиране, например чрез промяна на видовия състав в полза на устойчивите дървета. Следователно когато се разработват мерки, насочени към опазването и адаптирането, е изключително важно да се вземат предвид конкретните местни и регионални характеристики и да се отчитат факторите, специфични за защитените местообитания.
<SPEAKER ID="239" NAME="Seán Kelly" AFFILIATION="PPE">
(EN) Г-жо председател, за мен е удоволствие да съм тук този следобед. Днес моите колеги и аз за пръв път произнесохме речи в Народното събрание на Ирландия - Даил - на Деня на Европа, така че от тази гледна точка денят е исторически.
<P>
Темата, която разискваме, е от първостепенно значение, защото горите имат огромна роля, по-специално в борбата с изменението на климата. Слушаме много за нашумели въпроси като възобновяемата енергия и т.н., които определено са важни, но горите заслужават много повече внимание, защото отглеждането на горите отнема много време, поради което те трябва да се опазват и стимулират.
<P>
Необходими са изследвания, по-специално относно начините за ограничаване на горските пожари. Горчиво е осъзнаването, че една единствена запалена клечка кибрит може потенциално да унищожи хиляди хектари прекрасни гори. Изразявам също така съгласието си с докладчика, че не е достатъчно на залесяването да се пада 1 % от разходите за ОСП. Нашият парламент желае да увеличи площта на горите в Ирландия през идните години и едно повишаване на размера на финансирането по линия на ОСП несъмнено би било разумно и полезно.
<SPEAKER ID="240" NAME="Карел де Гухт" LANGUAGE="EN">
Г-жо председател, в този много късен час бих искал най-напред да благодаря на докладчика, г-н Arsenis, за неговата ангажираност и за работата му по изготвянето на доклада относно опазването на горите и информацията за горите.
<P>
Благодаря и на членовете на комисията, които изложиха своите мнения, за ценния им принос. Европейската комисия обяви намерението си да представи Зелена книга относно опазването на горите и информацията за горите във връзка с Бялата книга от 2009 г. относно адаптирането спрямо изменението на климата. Тя беше приета през март 2010 г.
<P>
В Зелената книга са изложени различните социално-икономически и екологични функции на горите, както и предизвикателствата, пред които те ще бъдат изправени през идните десетилетия. Тя съдържа и преглед на настоящите информационни системи за горите в Европа. Най-важното е, че в нея е отправена покана към Парламента и Съвета, както и към всички други заинтересовани страни, да представят своите идеи относно опазването на горите и информацията за горите, както и относно по-нататъшните стъпки, за да може ЕС да повиши стойността на работата, която се осъществява на равнище държави-членки и, в по-широк план, в цяла Европа. Водещият принцип е да се зачитат сферите на компетентност и субсидиарността на държавите-членки, като същевременно се проучи как ЕС може най-добре да допринесе за гарантиране на опазването на функциите на горите, както и на наличието на информацията, необходима за постигането на това.
<P>
Изминалата година беше богата на дискусии и заключенията на Съвета, заедно с резултатите от консултациите със заинтересованите страни, вече допринасят за обмислянето на следващите стъпки от страна на Комисията. Въпреки че се проведе продължителен дебат за това, дали ЕС се нуждае от политика за горите, с голямо задоволство установих, че високата оценка на икономическите, социалните и екологичните функции на горите е обща тема в коментарите на заинтересованите страни и на Съвета и че тази загриженост е отново очевидна днес в доклада, изготвен от Kriton Arsenis.
<P>
Налице е също така много голяма потребност от сравнима информация по широк кръг от въпроси, свързани с лесовъдството, като заетостта, горския фонд, биомасата, пожарите, информацията и тенденциите, касаещи въглерода в почвите и в горите, здравето на горите, биоразнообразието и опазването на водите, като всяка институция набляга силно на намирането на средства за нейното набавяне.
<P>
В очакване на доклада на Парламента, вече започнахме работа с държавите-членки във връзка с по-подробното и по-ясно формулиране на точните информационни потребности на равнище ЕС. Докладът ще ни помогне да придадем целенасоченост на тази дейност.
<P>
След изясняване на информационните потребности трябва да се разработи следващата фаза. Ще работим и по двата аспекта през идната година, внимателно и без да дублираме други дейности в областта на горите.
<P>
Въоръжени със съответната полезна и сравнима информация, би трябвало да можем в близко бъдеще по-добре да осигуряваме добавена стойност на равнище ЕС по всички социално-икономически и екологични въпроси, свързани с лесовъдството, и по този начин да подготвим почвата за по-добър принос от страна на ЕС в подпомагането на горите, за да могат те да продължат да предоставят многобройни ползи на всички нас. Сега Комисията ще проучи подробно този доклад и ще обмисли цялостната ни реакция по отношение на него, както и на заключенията на Съвета и приноса на заинтересованите страни.
<SPEAKER ID="241" NAME="Председател">
Разискването приключи.
<P>
Гласуването ще се проведе в сряда, 11 май 2011 г.
<P>
Писмени изявления (член 149)
<SPEAKER ID="245" NAME="Robert Dušek" LANGUAGE="CS">
В доклада относно опазването на горите се разглежда проблемът с намаляването на горите в резултат на сеч. Като се има предвид, че неизбежно предстоят по-нататъшни загуби поради изменението на климата, европейското лесовъдство се намира в тежко и изпълнено с рискове положение. Някои държави-членки (например Германия и Австрия) водят балансирана политика за горите. Много страни - особено новите държави-членки, включително Чешката република - допускат неустойчиво лесовъдство на територията си, което обаче може да се определи като пълно изсичане и плячкосване на горската растителност. Съотношението между изсичането и прираста на горите превишава дори 100 %. Абсолютно необходимо е да се управлява и регулира сечта и изсичането на горите на европейско равнище дотогава, докато в тези страни има такива некомпетентни или корумпирани политици, които или не могат, или не желаят да прекратят тази тенденция. Управлението на горите в Чешката република се е превърнало в бизнес, в който единственото, което има значение, са финансовите печалби на участващите дружества. Не може да се говори за поддържане или за устойчиво управление на горите. Доста често се случва също така някои граждани да отсичат дървета без разрешение, защото това е изгодно от гледна точка на цената на горивата за отопление. Трябва да отправя призив към органите, които не налагат наказания в такива случаи и дори не се заемат с този проблем, защото изсичането на горите се е превърнало в обичайна практика в Чешката република. Приветствам доклада. Той е още една стъпка по посока на устойчивото лесовъдство в Европа и на прекратяването на плячкосването на горите в някои държави-членки.
<SPEAKER ID="244" NAME="Bogdan Kazimierz Marcinkiewicz" LANGUAGE="PL">
В доклада правилно е посочено, че политиката за горите е отговорност на държавите-членки. Ние обаче трябва да я подкрепим на европейско равнище, най-малкото заради принципа на субсидиарността. От гледна точка на изменението на климата гарантирането на безопасността на горите е изключително важно, тъй като те все повече биват застрашени от природни бедствия, и по-специално например от пожари и широка гама от болести по дърветата. Не бива да забравяме изключителната роля на горите за гарантиране на биологичното равновесие и разнообразие, както и факта, че те са ценно звено за правилното функциониране на икономиката не само по отношение на производството на дървен материал, но и във връзка с други продукти и услуги, които са общи обществени блага. Затова считам, че е много важно да се въведе обща устойчива политика на управление на горското стопанство. Призовавам Комисията да изготви правно обвързващи критерии за устойчиво развитие на дървесната биомаса, като същевременно въведе инструменти за събиране на информация за горите и горското стопанство и за осигуряване на достъп до тази информация.
<SPEAKER ID="243" NAME="Rareş-Lucian Niculescu" LANGUAGE="RO">
Аз бях докладчик по становището на комисията по земеделие и развитие на селските райони относно този доклад. Постарах се да наблегна на връзката, която съществува между горите и селските общности въз основа на икономическата и социалната роля, която горите играят като важен източник на доходи, както и на селскостопанска продукция. Считам, че ролята на горите в бъдещата Обща селскостопанска политика е важен аспект в това отношение. Това е особено валидно в случаите, когато действията на Европа в сектора на горското стопанство се осъществяват по-специално посредством втория стълб на ОСП - развитието на селските райони. Той следва да се съхрани като мощен и ефективен инструмент, като финансирането трябва все така да е в достатъчен размер като част от програмите по линия на ОСП след 2013 г. Трябва да се оказва непрекъсната подкрепа за създаването на горски насаждения като част от тези програми. Горите са и важен доставчик на обществени услуги, които остават невъзнаградени от пазара. Ето защо смятам, че на собствениците на гори трябва да се предоставят директни плащания на площ. Ролята на горите в енергийната стратегия на Европейския съюз е друг важен елемент, защото понастоящем потенциалът им на възобновяем енергиен източник не се използва пълноценно.
<SPEAKER ID="245" NAME="Ivari Padar" LANGUAGE="ET">
Налице е липса на последователност между различните политики на Европейския съюз, свързани с горското стопанство, както и тези на държавите-членки. Ето защо е необходимо да се координират по-всеобхватно политиките, свързани с лесовъдството, селското стопанство, възобновяемата енергия, биоразнообразието, както и други екологични политики. Тук трябва да вземем предвид и индустриалната политика и политиката за научни изследвания, както и стратегията "Европа 2020". Лесовъдството е естествена част от една интегрирана политика за селските региони и регионална политика, и това следва да се отчете по време на обсъжданията за бъдещето на общата селскостопанска политика след 2013 г.
<SPEAKER ID="242" NAME="Rovana Plumb" LANGUAGE="EN">
Европейските гори допринасят съществено за смекчаване на последиците от изменението на климата и за адаптацията на европейските общества чрез продължаването на техните икономически, социални и екологични функции. Ето защо инструментите, свързани с горите в ЕС, следва да се осъвременят с цел преодоляване на новите заплахи за тяхното устойчиво управление и опазване. Подчертава се основната роля на устойчивото управление на горите и значението на горите за конкурентоспособността и заетостта, така че да се постигнат целите на ЕС във връзка с климата и да се предоставят необходимите услуги по отношение на екосистемите, като опазването на биоразнообразието, защитата срещу природни бедствия и улавянето на CO2. Призовава се за: 1. Подобряване на докладването посредством националните програми за горите и по-ефективно прилагане на устойчиво управление на горите в целия Европейски съюз. 2. Незабавно приемане на законодателство за предотвратяване на горските пожари, както и за информация за горите при отчитане на климатичните заплахи и необходимостта от събиране и разпространяване на съпоставими данни. Освен това в него се призовава за Бяла книга за защитата на горите, посветена на въпросите за финансовите ресурси, обмена на знания и насърчаването на научните изследвания. 3. Признава се значението на горите за развитието на селските райони и необходимостта от премахване на пречките за финансирането на горското стопанство и биоразнообразието. Постигнато е съгласие за отправяне на призив за достъп до финансиране на подходящи мерки за държавните органи и за земеделските производители.
