<CHAPTER ID="005">
Работна програма на унгарското председателство на Съвета (разискване)
<SPEAKER ID="044" NAME="Председател">
Следващата точка са изявленията на Съвета и на Комисията относно работната програма на унгарското председателство на Съвета.
<P>
Друга държава поема ротационното председателство. Унгария поема председателството за първи път, което винаги е важно събитие в Европейския съюз. По време на белгийското председателство разработихме нови начини за сътрудничество с председателството и Съвета, със срещи на административно равнище, на равнище на Комисията, на министерско равнище и на председателско равнище, или, с други думи, между председателството и председателя на Европейския парламент. Ще запазим тези форми на сътрудничество и по време на унгарското председателство, както вече се договорихме с министър-председателя г-н Орбан. Днес ще обсъдим работната програма на унгарското председателство. Искам да приветствам министър-председателя г-н Орбан, в Европейския парламент. Радваме се, че можем да участваме в задълбочено обсъждане на много въпроси, свързани с този шестмесечен период и нашето сътрудничество.
<SPEAKER ID="045" NAME="Виктор Орбан" LANGUAGE="HU">
Г-н председател, уважаеми колеги, радвам се, че присъствието ни предизвика толкова голямо внимание в Европейския... (Председателят взема думата.)
<SPEAKER ID="046" NAME="Председател">
Колеги, разбираме, че това е демонстрация, разбрахме идеята ви, но сега трябва да престанете. Трябва да продължим с разискването.
<SPEAKER ID="047" NAME="Виктор Орбан" LANGUAGE="HU">
Г-н председател, радвам се да видя, че заседанията на Европейския парламент са не по-малко оживени и богати на изпълнения от тези на унгарския парламент, което ме кара да се чувствам като у дома.
<P>
Много ви благодаря за поканата. Поздравявам членовете на Парламента и председателя Барозу, както и председателя на Европейския парламент, мой скъп приятел.
<P>
Госпожи и господа, преди всичко искам да заявя, че за мен е чест да говоря тук днес като действащ председател на Съвета. За вас, разбира се, това се случва на всеки шест месеца. На всеки шест месеца пред вас се изправя министър-председател, който представя програмата на своето председателство. От наша, на унгарците, гледна точка обаче, това има много по-голямо значение. За нас изправянето тук днес е историческа справедливост. Бих искал да ви напомня, че именно Унгария даде най-много човешки животи и кръв за свободата и демокрацията след Втората световна война както по време на революцията от 1956 г., така и в последвалите години. Ние бяхме тези, които първи се изправиха срещу комунистическия режим, които се вдигнаха на оръжие срещу съветската империя и доказаха на света, че комунистическата доктрина не е безвредна идеология, а опасна заплаха за западната цивилизация. Ние съборихме първата тухла в стената на комунизма и през пролуката, която отворихме, вълната помете цялата комунистическа система.
<P>
Госпожи и господа, поради тази причина считам, че ние, унгарците, с право можем да твърдим, че сме допринесли много за повторното обединение на Европа. Затова за унгарците е един вид историческа справедливост министър-председателят на Унгария да може да говори тук днес като действащ председател на Съвета. Искам да ви уверя, че вървим по стъпките на революционерите от 1956 г. и възнамеряваме да служим на каузата на европейското единство с техните идеали и вяра.
<P>
Госпожи и господа, ние в Централна Европа, включително и унгарците, винаги сме желали и продължаваме да искаме единна Европа. Но създаването и поддържането на европейското единство иска и сила. Преди двадесет години Европа събра сила да преодолее разделението и да стане единна. Тя разбра, че това беше исторически момент, от който трябва да се възползва, за да обедини отново Европа. Това е и мотото на председателството на Унгария: "Силна Европа".
<P>
Госпожи и господа, днес сме изправени пред предизвикателство, подобно на това отпреди двадесет години, и може би няма да преувеличим, ако кажем, че Европейският съюз е изправен пред най-трудния период за последните двадесет години. Днес трябва да преодолеем вилнеенето на световната криза и да намерим мястото на Европа в световната икономика, която е в процес на пълно трансформиране и пренареждане. Аз съм на мнение, че за да може да запази позицията си, Европа трябва да остане единна, а дори и днес единството се нуждае от сила. Убеден съм, че всички държави-членки на Европейския съюз, включително и моята родна страна, могат да станат силни и да успеят само ако Европейският съюз от своя страна е силен. Ако е силен, той може да отговори на предизвикателствата по отношение на световната конкуренция, демографското положение, околната среда, климата и сигурността. Единственият въпрос е откъде Европа може да извлече такава сила. Ще отговорим на този въпрос, ако си зададем друг, а именно, какво отслабва Европа днес? Какво пречи на конкурентоспособността на цялата ни цивилизация днес? Очевидно не ни заплашват други континенти, нито чужда идеология. Напротив, истинският ни проблем е съвсем практически. В английския език има много кратка и проста дума за него - дълг. Днес силата на Европа е белязана и подкопана от изумителен размер на дълга. В новите условия на конкуренция в света след кризата дългът ще бъде най-голямата пречка и най-големият риск за западния свят, включително и за Европа.
<P>
Госпожи и господа, унгарското председателство е убедено, че има само един начин да се преборим с дълга и той се нарича работа. Ние, унгарците, сме напълно наясно с това, тъй като проблемите за унгарската икономика са причинени от факта, че имаме най-ниското равнище на заетост в цяла Европа, в целия Европейски съюз. Срамувам се да го кажа, но то е едва 55%. А където няма работа, няма и пари и оттук следват дългове и заеми. Е, госпожи и господа, истинският ни ресурс за бъдещето е традиционният европейски манталитет, който цени работата. Именно европейският манталитет да ценим работата направи нашата цивилизация успешна. Имаме европейски кодекс за поведение, един от крайъгълните камъни на който от векове е принципът на разумната икономика, което означава, че не трябва да харчим повече, отколкото можем да произведем. Друга основна европейска ценност е, че не трябва да предаваме нашите задължения на нашите деца и внуци. Убеден съм, че уважението към работата включва идеята и манталитета, че можем да придобием нещо само ако положим усилия за него. Ако можем да вземем всичко предварително, което в противен случай можем да получим само след дългогодишна работа, самото значение на нашата работа е поставено под въпрос и това значение все повече се трансформира в изплащане на нашия постоянно натрупващ се дълг и промяна на цялото ни отношение към работата. Това е кризата, пред която всички сме изправени.
<P>
Госпожи и господа, всички сме съгласни с определението за дълг. За нас, европейските политици, дългът е като болест. Всички сме съгласни с диагнозата, но има големи различия по отношение на лечението. Но болестта е опасна, а времето ни е малко. Затова според мен не разполагаме с много време за разисквания, най-вече дали следва да отхвърляме автоматично някои лекове, които изглеждат необичайни или са нови. Необходими са смелост и готовност за приемане на нови идеи от страна на правителствата и парламентите на отделните национални държави, за да могат да преодолеят кризата с дълга си. Убеден съм, че гражданите на Европа очакват от нас да направим точно това. Очакват работни места, икономически растеж и сигурност и поради това, госпожи и господа, акцентът на унгарското председателство, който ще намерите и в тази малка книжка точка по точка, акцентът на унгарското председателство ще бъдат икономическите въпроси и първи в списъка на приоритетите на унгарското председателство са именно въпросите, свързани с икономическата криза и кризата с дълга.
<P>
Госпожи и господа, унгарското председателство счита, че посоката, определена от Съвета, т.е. посоката на управление на кризи, е правилният път, но ще бъдат необходими допълнителни усилия, поради което сме убедени, че Договорът ще трябва да бъде изменен и че трябва да се създаде правно основание сегашният временен механизъм за управление на кризи да бъде заменен с постоянен механизъм за стабилност след 2013 г. Унгарското председателство ще направи всичко по силите си за целта. Освен това в основата на мисленето на унгарското председателство са подобряването на координацията на икономическата политика, улесняването на икономическия растеж и насърчаването на устойчив икономически растеж за създаване на работни места. Това следователно е специална цел на нашето председателство и призовавам за вашето сътрудничество, за да създадем шест закона, които ще улеснят постигането на тази цел, а именно, на координацията на икономическата политика. Призовавам за вашето отдадено съдействие в това отношение. Унгарското председателство ще бъде приятел на Парламента, така че ви призовавам да направите всичко, за да гарантирате, че тези шест закона могат да бъдат приети възможно най-бързо в сътрудничество с нас.
<P>
Унгарското председателство е убедено, че структурните реформи на държавите-членки трябва да се осъществяват по-последователно и да бъдат координирани в по-голяма степен от досега. Европейският семестър започна и това е нещо ново за всички - не само за нас, унгарците, но също и за вас, тъй като това е напълно нова програма на Европейския съюз. Семестърът започна с годишния макроикономически доклад на Комисията и бих искал да поздравя г-н Барозу за този отличен документ, който е подходящ за първа стъпка и който представя насоките и въпросите, които ще служат за основа на разискванията, които ще се проведат в различните състави на Съвета по време на нашето председателство.
<P>
Госпожи и господа, националната надеждност, разбира се, също е необходима, когато имаме намерение да предложим обща икономическа политика за Европа. Искам да ви информирам, че моята страна, която беше на стената на срама на Европейския съюз дълго време заради образуваната срещу нея процедура за прекомерен дефицит, сега има реална възможност да излезе от положението. През 2011 г. бюджетният дефицит на Унгария ще бъде под 3% и ние ще бъдем една от двете държави-членки, чийто национален дълг ще намалее през 2011 г. Това ще бъде от решаващо значение за надеждността на програмата на нашето председателство.
<P>
Госпожи и господа, унгарското председателство счита, че е особено важно да укрепим единния пазар. Смятаме, че укрепването на единния пазар е един от възможните източници на икономически растеж. Нашето намерение е да премахнем съществуващите бариери, да въведем дерегулация и да разширим единния пазар в нови области, като например цифровизацията. Ние подкрепяме благоприятната бизнес среда, която трябва да се създаде за малките и средните предприятия.
<P>
Сред приоритетните теми на унгарското председателство са енергийната политика и иновациите, които ще обсъждаме на 4 февруари по време на съвместна среща на високо равнище. Искам да ви информирам, че Унгария е на мнение, че е особено важно да премахнем всички съществуващи регулаторни бариери в областта на енергийната политика и да изградим липсващите инфраструктурни връзки, за да създадем реален и оперативен енергиен пазар в Европа. Също важна цел на унгарското председателство е да гарантира, че Европа разполага с разнообразни линии на доставки в областта на енергетиката. Европейската енергийна политика е пред пробив; държавите-членки подписаха споразуменията - аз ще подпиша словашко-унгарското споразумение с министър-председателя на Словакия следващата седмица - които ще позволят на първата газоразпределителна мрежа север-юг - от Балтийско море до Адриатическо море и през Румъния до Черно море - да започне да функционира, с което ще се създаде цялостен междусистемен електропровод. Тъй като през последните 40 години мислехме за изток и запад, връзката север-юг липсваше и това е мястото, където считам, че договорите, които подписваме, ще направят пробив.
<P>
Госпожи и господа, стратегията относно ромите е приоритет на унгарското председателство, защото няма смисъл от умна Европа, ако тя няма сърце. Европа обаче ще има сърце само ако създава възможности за социално приобщаване на социалните групи в най-неравностойно положение. Сега не е моментът да обсъждаме стратегията относно ромите, но искам само да подчертая, като ръководител на заинтересована държава, че всички си играем с огъня и ако не успеем да създадем стратегия относно ромите на европейско равнище, ромските общности, които вече са установени и до известна степен интегрирани, отново ще изберат номадския начин на живот в Европа и проблемът по този начин ще се прехвърли и в други държави. Това дава основание за представяне на европейски стратегически отговор на въпроса за ромите, който иначе попада в обхвата на националната компетентност, и аз лично ще бъда много горд, ако успеем заедно да приемем обща европейска стратегия относно ромите до края на унгарското председателство през юни.
<P>
Госпожи и господа, трябва да засегна и въпроса за разширяването, макар да съм наясно, че е разбираемо да има страх от разширяване в Европа. Едва смогваме да се справим със собствените си вътрешни проблеми и при тези обстоятелства предлагането на нови идеи за разширяване е изключително рисковано. Въпреки това унгарското председателство ще приветства завръщането на оптимистичен подход към разширяването в Европа. Ще се радваме, ако Европейският съюз установи, че имаме недовършена работа, тъй като не всички европейски нации, които биха могли да бъдат интегрирани в Европейската общност, понастоящем са част от Европейския съюз. Аз лично считам за несправедливо, че страна като Хърватия например, която показва по-добри резултати през последните години от Унгария - държава-членка на ЕС, все още е навън и не й се позволява да се присъедини към кръга на държавите-членки. Унгарското председателство желае да види завършването на преговорите за присъединяването на Хърватия.
<P>
Наясно съм, че разширяването на Шенгенското пространство е спорен въпрос. Тук говорим за Румъния и България, но като човек, който познава този регион и който живее в съседна държава, знам със сигурност, че двете страни са готови, и макар да знам, че унгарското председателство трябва да очаква възражения, винаги ще се застъпвам, винаги лично ще подкрепям включването на България и Румъния в Шенгенското пространство възможно най-скоро, без забавяния.
<P>
Госпожи и господа, програмите на унгарското председателство включват още стратегията за река Дунав, както и убеждението, че Европейският съюз трябва да продължи да заема водеща роля в глобалната борба срещу изменението на климата, и поради тази причина ще се радваме, ако резултатите от срещата на високо равнище, проведена в Канкун през декември 2010 г., могат да навлязат в етапа на прилагане и можем да продължим с преговорите, за да гарантираме, че до края на 2011 г. ще бъдат приети правнообвързващи решения.
<P>
Госпожи и господа, тъй като времето, в което говоря, започва да граничи с неучтивост, ще спомена само бегло, че темите на унгарското председателство включват още обсъждане на семейната политика и демографското положение, и аз ще бъда доволен, ако Унгария може, без да провокира междуинституционални спорове, да допринесе за ясна и твърда позиция на Европейския съюз по отношение на свободата на религията и за предприемане на действия срещу преследването на християните, което е важен въпрос за идните шест месеца.
<P>
Госпожи и господа, накрая искам да подчертая, че съм наясно, че всички в залата сме политици. Всички имаме собствени възгледи, принципи, другари и интереси. Искам да ви посъветвам обаче, независимо от становището ви относно унгарската вътрешна политика, да не обвързвате критиките и действията, свързани с унгарската вътрешната политика, със следващите шест месеца на унгарското председателство на Европейския съюз. Ако го направите, аз ще бъда, разбира се, готов да се боря, но ако го направите, губещата няма да е Унгария, а цялата общност на Европейския съюз. Затова ви призовавам в името на Европейския съюз и трудните задачи, които ни предстоят, да правите това разграничение винаги, когато е възможно. Последният дебат също беше прекратен от Унгария с мотивите на разума и рационалния дискурс, когато се съгласих с председателя Барозу да приемем разследвания на ЕС във връзка с критикувания закон за медиите, да участваме в обсъжданията относно спазването му и ако бъдат намерени и доказани проблеми, разбира се, ще бъдем готови да изменим закона. За нас тези въпроси не са въпрос на престиж и не желаем да показваме мускули или суета. Между другото, ако някой желае да се бори за свободата на печата в Европа, винаги може да разчита на унгарското правителство, което имаше своето участие в борбите срещу комунизма.
<P>
Госпожи и господа, наясно сме, че за Европа предстоят изключително тежки шест месеца, но аз съм оптимист и вярвам, че Европа може да се справи със задачата. След Втората световна война Европа успя да изгради сътрудничество между народите сред омразата и руините. През 1989 г. и 1990 г. тя успя отново да се обедини, така че имам основание да предположа, че ще бъде в състояние да отговори и на подобните исторически предизвикателства, пред които сме изправени сега. Това означава, че ще се нуждаем, по време на и след унгарското председателство, от нещо повече от амбициозна администрация. Трябва да погледнем отвъд досиетата, трупащи се върху нашите бюра, и още по-далеч от въпросите, които могат да бъдат решени в рамките на шест месеца или година-две. Унгарското председателство е убедено, че само общите цели и общите ценности обединяват една общност. Общите цели се основават единствено на общи ценности. Унгарското председателство ще работи в духа на тази значима европейска цел, ще отдава нужното внимание на всички и ще покаже в максимална степен смирение към каузата. Благодаря, че ме удостоихте с вашето внимание.
<SPEAKER ID="048" NAME="Председател">
Г-н министър-председател, благодарим Ви за изказването и представянето на работната програма на унгарското председателство на Съвета.
<SPEAKER ID="049" NAME="Жозе Мануел Барозу" LANGUAGE="EN">
Г-н председател, началото на 2011 г. е исторически момент за Унгария, тъй като поема кормилото на Съвета на Европейския съюз за първи път, но е важен момент и за Европейския съюз като цяло. Унгарското председателство идва в момент, който изисква специално чувство за отговорност по отношение на предстоящите задачи за Европа.
<P>
Избраното от унгарското председателство мото - "Силна Европа", е особено подходящо. Европа е най-силна и най-ефективна, когато сме обединени, когато действаме съгласувано със силни институции, когато показваме обща воля да определим курса през бурните води и когато показваме, че като работим заедно, можем да намерим решения на най-належащите проблеми.
<P>
Това е важно да се помни, защото все още не сме загърбили най-трудното. Не можем да се връщаме назад или към обичайната практика. Трябва да въведем реформите без забавяне и да разработим нужните новаторски политики, за да превърнем визията "Европа 2020" в реалност. Така че очаквам с нетърпение да работим в партньорство с министър-председателя Орбан и с унгарското председателство, за да гарантираме, че то ще бъде успешно. Искам да кажа на г-н Орбан тук и сега, че може да разчита на пълната подкрепа на Комисията.
<P>
В същото време Комисията се надява, че може да разчита на подкрепата на унгарското председателство. Ползотворното партньорство е особено важно в областта на финансовите услуги, икономическото управление, прилагането на стратегията "Европа 2020", енергетиката и вътрешния пазар. Затова се радвам, че приоритетите на председателството напълно отговарят на това.
<P>
Стабилното партньорство с Европейския парламент също е от съществено значение, тъй като в някои случаи ще бъде важно предложенията да се разглеждат бързо. Например трябва да имаме новите инструменти за засилено икономическо управление на наше разположение колкото е възможно по-скоро. Съветът определи за краен срок юни 2011 г. Ритъмът на работа, вече установен от унгарското председателство, и коментарите, които току-що чухме от министър-председателя, са окуражаващи в това отношение.
<P>
В началото на новото председателство вече разполагаме с цялостна програма на ЕС и подходящи инструменти за управление. Европейският семестър, стратегията "Европа 2020" с водещите й инициативи и Актът за единния пазар - всичко това са ключови инициативи, които бяха обсъдени и одобрени от институциите на ЕС. Но, разбира се, трябва да направим повече и сега е време да действаме решително за прилагане на цялостна програма.
<P>
Европейският семестър е в центъра на реформираната икономическа стратегия на Европейския съюз. Правилното му прилагане ще бъде основна задача през следващите месеци. Комисията постави началото миналата седмица, като прие годишния обзор на растежа. След обсъждания в няколко формации на Съвета процесът ще завърши по време на Европейския съвет през март, който ще предостави основните насоки на политиката на държавите-членки, които да бъдат отразени в техните програми за стабилност и сближаване, както и в националните програми за реформи, които очакваме през април.
<P>
Тъй като вече обсъдихме въпроса в предишното разискване, няма да навлизам в подробности, но разбира се, приоритетите са макроикономическата стабилност, фискалната консолидация, структурните реформи и икономическият растеж, като заетостта естествено е най-важният въпрос за нас.
<P>
Окончателното споразумение относно европейския механизъм за управление на кризи също ще бъде ключов резултат по време на унгарското председателство. Унгарското председателство също така ще има важна роля да поведе усилията ни за възобновяване на единния пазар. След общественото допитване относно Акта за единния пазар, инициирано от Комисията, институциите на ЕС ще трябва да се споразумеят за окончателен план за действие, който да бъде реализиран до края на 2012 г.
<P>
Енергетиката също ще бъде важна област в следващите месеци и още на заседанието на Европейския съвет на 4 февруари. Комисията вече предложи редица важни инициативи в областта на енергетиката, които ще бъдат включени в дневния ред на Европейския съвет през февруари. Тук се включва програмата в областта на енергията за 2020 г., нашето съобщение относно приоритетите за енергийна инфраструктура. Скоро ще приемем водеща инициатива "Европа за ефективно използване на ресурсите", в която основно място заема енергията.
<P>
Комисията възнамерява да работи по следните пет оси: стабилна енергийна политика като ключ към конкурентоспособно и устойчиво развитие и енергийна сигурност; вътрешния пазар на енергия като актив; изграждане на нова енергийна инфраструктура на Европейския съюз; постигане на решителен напредък по отношение на енергийната ефективност и разработване на ефективен и обединен нов подход към външната енергийна политика.
<P>
Подкрепата на председателството и на Европейския парламент също ще бъде от съществено значение за постигане на споразумение относно патента на Европейския съюз. По искане на няколко държави-членки на 14 декември Комисията прие предложение за засилено сътрудничество в тази област. Комисията оценява ангажимента на Унгария за постигане на напредък в работата по патента на ЕС по време на председателството й.
<P>
Преговорите с Хърватия са в заключителен етап. Приключването на преговорите по време на унгарското председателство е амбициозна цел, особено като се имат предвид останалите изисквания, които Хърватия трябва да покрие. Това ще изисква Хърватия да впрегне всички сили.
<P>
Приветствам факта, че унгарското председателство счита социалната и икономическа интеграция на ромите за един от своите приоритети. Комисията създаде работна група относно ромите, която да анализира използването и ефективността на европейските и национални фондове във всички държави-членки за приобщаването на ромите. На тази основа през април Комисията ще представи рамка на Европейския съюз за националните стратегии за интеграция на ромите.
<P>
Новото председателство ще насочи вниманието и към нашата стратегия за река Дунав. Дунавският регион има голям потенциал, който все още не е достатъчно развит поради неефективно сътрудничество. Целта е да се разработи по-координиран подход, за да се внесе европейска добавена стойност в региона. Комисията приветства ангажимента на председателството към стратегията. Унгария вече допринесе значително за изготвянето й, включително с политически документи и като домакин на конференцията в Будапеща, на която имах удоволствието да присъствам. Тя ще отговаря за прокарването на стратегията в Съвета и за старта на прилагането й.
<P>
И накрая, разискването относно политиката на сближаване ще се активизира през следващите месеци. Комисията приветства намерението на председателството да обсъди предложенията, изложени в петия доклад за сближаването. Ще представим законодателни предложения относно бъдещата политика на сближаване през лятото, след предложенията относно следващата финансова рамка. Петият кохезионен форум, който ще се състои в края на януари в Брюксел, ще даде възможност за широка дискусия между заинтересовани страни. Окуражаващо е, че премиерът Орбан лично ще участва. Ефективността и европейската добавена стойност трябва да бъдат движещите принципи на реформата. Комисията е убедена, че политиката на сближаване трябва да подчертае по-твърдо политическите приоритети и програмата за реформи на "Европа 2020". Разчитам на подкрепата на председателството в това отношение. Наш общ интерес и отговорност е да направим финансирането по-ефективно. Само по този начин можем да защитим амбициозен бюджет за политиката на сближаване.
<P>
Тъй като знам, че въпросът е от политически интерес, ще добавя последен коментар относно медийния закон на Унгария. Принципът на свобода на печата е съществен в Европейския съюз. Заявих го в Брюксел и в Будапеща, където имах честта да бъда посрещнат от министър-председателя Орбан. Комисията проучи закона и тази седмица ще се обърне към унгарските органи за разяснение на някои аспекти, които биха могли да създадат правни проблеми и които причиниха известно безпокойство. Въз основа на отговорите на унгарските органи ще направим допълнителна оценка на положението. Министър-председателят вече даде да се разбере, че ще бъдат направени корекции, в случай че Комисията реши след правната оценка, че такива са необходими.
<P>
Министър-председателят Орбан току-що каза, че е политик. Сигурен съм, че той е много отдаден политик, и считам, ще се съгласите, че като оставим настрана правните въпроси - които ще бъдат разгледани по обективен и безпристрастен начин, защото ще се отнесем към Унгария точно като към всяка друга държава-членка - трябва да се занимаем и с политическите аспекти. Унгария, като всяка държава-членка, която поема ротационното председателство, трябва да има пълната подкрепа на всички други държави-членки и на европейските институции, за да има председателството успех. Надявам се, че премиерът Орбан ще вземе това под внимание.
<P>
Не се съмнявам, че това председателство трябва да бъде успешно, след като идва в такъв критичен момент за Европейския съюз. Нека позволим на процедурите да следват курса си, като в същото време дадем пълната си подкрепа на Унгария, която поема тази голяма отговорност. При неотдавнашното ми посещение в Унгария получих съобщения от млади хора, които казват, че са горди, че тяхната страна за първи път поема отговорността да ръководи Съвета на Европейския съюз. Нека доближим Унгария до Европа и Европа до Унгария.
<P>
Има много работа. Унгарското председателство може да разчита на пълно съдействие от Европейската комисия за изпълнение на приоритетите. Само като постигнем тези цели заедно ще изградим силна Европа, Европа, която осигурява растеж и заетост, която съхранява и потвърждава нашите ценности - свещените ценности на свободата и справедливостта - и която позволява на нашите общества да процъфтяват в променящия се свят.
<P>
(Ръкопляскания)
<SPEAKER ID="050" NAME="Joseph Daul" LANGUAGE="FR">
Г-н председател, г-н Орбан, г-н Барозу, госпожи и господа, рядко председателството на Съвета на министрите е изправено пред толкова много предизвикателства: еврото, което трябва да стабилизираме, заетостта при по-голям растеж и следователно по-ефективна икономика, енергийната независимост и продоволствената сигурност, като цените на суровините се повишават тревожно. Не се съмнявам, че унгарското председателство ще бъде в състояние да се справи с тези предизвикателства заедно с Комисията, Съвета и Парламента.
<P>
Г-н Орбан, спечелихте доверието на избирателите си в Унгария. Вашата партия, Фидес - Унгарски граждански съюз, се основава на една идея, един идеал, една ценност: свободата и демокрацията. След избирането Ви с унгарския парламент предприехте цяла серия от реформи, за които народът Ви призоваваше, като Ви подкрепиха демократично с преобладаващо мнозинство.
<P>
Днес една от реформите - по отношение на медиите - е предмет на правна проверка от страна на Европейската комисия, която е пазител на Договорите. Вие самият заявихте миналата седмица - за което Ви благодаря - по време на разговорите с г-н Барозу и след това, че ако законът е несъвместим с европейското право, ще го внесете във Вашия парламент за необходимите промени. Вярвам на думата Ви. И аз като Вас имам доверие в Европейската комисия, която играе ролята на пазител на Договорите, и вярвам, че ще спазвате буквата и духа на европейските разпоредби.
<P>
Г-н Орбан, познаваме се от дълго време и Ви считам за голям европеец. Нямам основание да се съмнявам, че ще направите това, което казахте по отношение на медийния закон и на другите приоритети за председателството.
<P>
Така стигам до въпросните приоритети, начело с първия: стабилността на Европа. Може би е хубаво, че двете председателства на Съвета през 2011 г. ще бъдат поети от държави, които не принадлежат към еврозоната, но желаят да се присъединят към нея в най-близко бъдеще.
<P>
Наистина и Унгария, и Полша имат право да се присъединят към нея. Затова са заинтересовани да гарантират стабилността на валутата. Повтарям: единственият начин действително да се прекратят спекулативните атаки срещу еврото и да се укрепят основите на европейската икономика е да се възстанови редът в нашите публични финанси. Това включва засилена координация на фискалната и социална политика в нашите държави, както с основание е предвидено в новия бюджетен период за Европейския семестър. Зависи също така от по-голяма гъвкавост на заетостта и по-голяма производителност.
<P>
Също като унгарското председателството на Съвета, групата на Европейската народна партия (Християндемократи) е твърдо убедена, че бъдещето на 500 млн. европейци зависи от по-силна, по-обединена и по-съгласувана Европа. Зависи от това да имаме повече, а не по-малко Европа.
<P>
Г-н Орбан, имаме нужда от европейско икономическо управление. Нуждаем се от повече комунитарианизъм и съм сигурен, че ще работите за него.
<P>
Г-н действащ председател на Съвета, Вие определихте създаването на обща енергийна политика за един от основните Ви приоритети. Считам, че сте прав. Г-н Buzek, нашият председател, също съвсем правилно го превърна в една от силните страни на неговото председателство. Съгласен съм с Вас по този въпрос, но искам да Ви предупредя, че може да има страшно тревожни последици от увеличението на цените на всички видове суровини, което е особено рязко през последните няколко месеца. Вече видяхме социалните последици в няколко средиземноморски страни от такова повишение на цените на основни хранителни продукти, особено за най-бедните страни. Надявам се, че Европа ще вземе проблема на сериозно и ще се справи твърдо със спекулантите.
<P>
Надявам се също така, че унгарското председателство - мислех, че групата на Зелените ще мълчи, но ги чувам да говорят; не е редно, хората трябва да пазят тишина през цялото време - ще подкрепи помощта на Комисията за Тунис, който се намира в критичен момент и трябва да бъде подкрепен, тъй като се движи към промяна.
<P>
Г-н Орбан, знаете, че за да успеете в мандата си и да помогнете на Европа в настоящия труден период, имате нужда от доверието на Парламента. През декември, когато бяхме в затруднено положение по отношение на Съвета, имахте смелостта да подпишете първокласните писма за нас, които наистина помогнаха на Парламента да одобри бюджета. Благодаря Ви за това, което направихте през декември.
<P>
Още преди януари включихте политическите групи, когато определяхте приоритетите си, и естествено избрахте г-жа Гьори, една от нашите много добри колеги, за министър по европейските въпроси. Това са все положителни знаци, които, не се съмнявам, ще бъдат придружени от перфектен баланс между реформите, които предприемате, и европейските ценности, които всеки един от нас тук защитава.
<SPEAKER ID="051" NAME="Martin Schulz" LANGUAGE="DE">
Г-н председател, считам, че се намираме в сериозно положение.
<P>
Първо, г-н Орбан, вероятно сте познат на много европейци като противник на комунистическия режим и защитник на свободата във Вашата страна. Ние уважаваме това.
<P>
Останах доволен, че вчера следобед и двамата имахме възможността да поговорим за друг човек, с когото унгарците могат да се гордеят - бившия министър-председател и министър на външните работи на Вашата страна, който отвори границата между Унгария и Австрия заедно с Алоис Мок и проправи пътя за обединението на Германия. Това е лидерът на моята партия, Дюла Хорн. Нека отдадем почит на друг велик унгарец.
<P>
(Ръкопляскания)
<P>
Г-н Орбан, в качеството си на действащ председател на Съвета признахте нещо в отговор на въпроса на г-н Барозу. Казахте, че ако унгарският закон за медиите не е съвместим с европейските стандарти, ще го промените. Това е хубаво. Но по този начин признахте, че това не е само вътрешен политически дебат в Унгария, но и европейски дебат. Ясно е, че законът касае основните правила и ценности на Европейския съюз, който е общност, основана на принципите на правовата държава.
<P>
Искам да разгледам два елемента от медийния закон. Създава се медиен регулатор с цел да наблюдава балансираното отразяване в медиите. Освен това законът задължава медиите да предприемат балансиран подход. Вие имате мнозинство от две трети в парламента. Използвайки го, създадохте медиен регулатор, който се състои единствено от членове на Вашата партия, на правителството или от хора, които имат тесни връзки с него. Това означава, че медиен регулатор с членове само от едната страна на политическия спектър ще отговаря за наблюдението на балансираното отразяване. Това е недопустимо в Европейската общност, основана на принципите на правовата държава.
<P>
(Ръкопляскания)
<P>
При демокрацията, г-н Орбан, медиите наблюдават властта. Резултатът от този закон е, че властта ще наблюдава медиите. Това е недопустимо в условията на демокрация и затова хората в Европа са толкова загрижени за закона.
<P>
(Ръкопляскания)
<P>
Правилно отбелязахте, че имаме много проблеми за решаване. Намираме се в тежка финансова криза и имаме затруднения с бюджета. Друг неотложен въпрос за Европейския съюз са растящите цени на храните по-специално в съседните ни региони, но и в самия Европейски съюз в обозримо бъдеще. Това е проблем, с който трябва да се заемем бързо. Също трябва да се съсредоточим върху заетостта в държавите-членки. Със сигурност има много точки в програмата Ви, по които можем да работим заедно. В това отношение Вие сте истински представител на групата на Европейската народна партия (Християндемократи).
<P>
Когато г-н Саркози, френският президент, беше действащ председател на Съвета, той също произнесе лява реч в Парламента, след което прилагаше дясна политика. Казах му, че говори като Карл Маркс в изгнание. Всичко, което казахте, звучи добре. Ако сега можете да действате в съответствие с думите си, още по-добре.
<P>
(Реплики)
<P>
Затова считам, че ние трябва и наистина ще оценяваме Вашите постижения въз основа на програмата, която представихте тук. Посочихте факта, че имате голямо мнозинство у дома. Това е хубаво. Налагало ни се е да се справяме с правителства, включително и някои от Вашата партия, които трябваше да звънят вкъщи, за да разберат дали все още са на власт. Не можем да си позволим подобно нещо в момента. От тази гледна точка Вашето мнозинство от две трети е отлично, защото Ви дава достатъчно време. Но същевременно Ви задължава да направите Унгария и Европейския съюз по-силни.
<P>
Искам да Ви задам един въпрос. Каква е целта на Вашия подарък - килим, който беше поставен в сградата на Съвета в Брюксел и който показва Унгария с границите й от 1848 г.? Що за послание е това в контекста на европейската политика на жестове? След като възнамерявате да използвате символи от 19-и век, искам да Ви кажа какво немският философ Фридрих Ницше казва на германския народ през 19-и век: Голямата победа е голяма опасност. За човешката природа е по-трудно да издържи на победа, отколкото на поражение. Почти изглежда по-лесно да се постигне победа, отколкото да се издържи на нея по такъв начин, че да не се превърне в сериозно поражение.
<P>
Считам, че трябва да вземете предвид, че мнозинството предоставя голяма подкрепа, но и голямо задължение. Затова се обръщам към Вас като към действащ председател на Съвета на Европейския съюз, а не като към министър-председател. Действащият председател на Съвета трябва да направи всичко възможно, за да разсее всякакви съмнения относно готовността на председателството да защитава основните европейски демократични ценности. Най-добре е да не чакате разследването на Комисията. Г-н Барозу, искам да подчертая пред Вас, че вследствие на забрана за товарни автомобили, въведена от една австрийска провинция, Комисията претърпя тежка криза на идентичността и след това предприе незабавни мерки срещу Австрия. Но когато един от основните принципи на европейската демокрация е изложен на риск, седите и не правите нищо.
<P>
(Ръкопляскания)
<P>
Трябва да гарантирате, че ще получим резултатите от разследването скоро, иначе този дебат ще постави голям товар върху унгарското председателство. Всички искаме председателството да има успех, а не да бъде възпрепятствано. Вие, г-н Орбан, също можете да помогнете. Оттеглете закона и предложете нов, по-добър. Унгария се нуждае от балансиран медиен закон.
<P>
(Ръкопляскания)
<SPEAKER ID="052" NAME="Guy Verhofstadt" LANGUAGE="EN">
Г-н председател, първо искам да кажа много ясно на г-н Орбан, че моята група подкрепя приоритетите на унгарското председателство. Г-н министър-председател, и ние също като Вас вярваме в силното евро, така че напълно подкрепяме приоритетите Ви за това председателство. Считам, че за шестте месеца на председателството имате един основен приоритет и той е да се установи възможно най-бързо реално икономическо управление в Европейския съюз и в еврозоната. Защото 2010 г. не беше добър пример за еврото и за Европейския съюз. Винаги изоставахме от фактите, от събитията. Това, от което имаме нужда сега, възможно най-бързо под Вашето ръководство и ръководството на председателя на Комисията, е пълен пакет относно икономическото управление, реален икономически и фискален съюз, защото е глупост да имаме паричен съюз, но не и икономически и фискален съюз в същото време.
<P>
Не искам от Вас да измисляте нови идеи, а да вземете пакета, представен миналата седмица от председателя на Комисията и Оли Рен, и да го поставите с неговите четири основни области за обсъждане пред Съвета и пред Вашите колеги. Г-н Орбан, г-н Барозу, само един елемент, една основна област липсва в пакета. Никъде в света няма валута без единен пазар на облигации зад нея. В Европа все още имаме 27 различни пазари на облигации, спекулации и спредове. В еврозоната все още имаме 17 различни пазара на облигации, спекулации и спредове. Пазарите понастоящем не спекулират срещу еврото, а с различията в еврото. Единственият начин да се преодолее това е да има истински пазар на облигации в Европа в размер на 4 000 или 5 000 млрд. евро, сравним с останалите по света, със специално третиране на държавите с ААА рейтинг.
<P>
(Ръкопляскания)
<P>
И накрая, г-н Орбан, искам да кажа нещо за споменатия в залата проблем. Проблемът на залата е естествено медийният закон в Унгария. Няма да говоря за самия закон, по-скоро ще използвам примера на един от любимите ми автори, голям унгарски писател, Шандор Мараи. С езиковата политика на предишното словашко правителство и сегашния медиен закон в Унгария се съмнявам, че Мараи изобщо би съществувал. Защо? Е, Мараи живее в град Kassa, който днес познаваме като Кошице. Пише на унгарски, което, както знаете, до неотдавна беше проблем в Словакия. Важно е и че е журналист, което се превръща в проблем за утрешния ден, защото с новото законодателство, което задължава медиите да предоставят подходяща и адекватна информация за обществения живот, мисля, че Мараи и неговите книги никога нямаше да съществуват. "Изповедите на един буржоа", неговият шедьовър, е доста неуместен в много отношения, но е шедьовър на литературата.
<P>
Според мен целта на медийното управление не е да се гарантира правилна и подходяща информация. Не, целта на медийното управление е да се поддържа плурализъм и да се гарантира, че всяка инициатива в медиите може да се развива.
<P>
(Ръкопляскания)
<P>
Надявам се, че ще използвате Вашето мнозинство от две трети, за което всеки политик мечтае...
<P>
(Възклицание от г-н Cohn-Bendit:"Не! Не!")
<P>
Вие не - Вие сте изключение.
<P>
Надявам се, че ще използвате Вашето мнозинство от две трети да гарантирате плурализма и че ще измените закона възможно най-бързо.
<SPEAKER ID="053" NAME="Daniel Cohn-Bendit" LANGUAGE="FR">
Г-н председател, позволете първо да кажа нещо, за да няма двусмислие.
<P>
Групата на Зелените и лично аз обичаме Унгария. Плаках през 1954 г., когато Унгария загуби на световното първенство. Моята първа демонстрация, когато се държах за ръката на брат ми, беше през 1956 г. срещу съветската инвазия в Будапеща. Както каза г-н Verhofstadt, много интелектуалци, много унгарски писатели ни подкрепят политически и интелектуално от дълги години.
<P>
Бях до министър-председателя Орбан, когато той се бори с комунистите в края на 80-те и началото на 90-те години. Бях до министър-председателя Орбан, когато той поиска либералните европейци да отстранят Йорг Хайдер от Европейската либерална партия. Виктор Орбан за мен беше политик, който заслужаваше уважение. Днес, г-н Орбан, Вие сте на път да се превърнете в европейския Чавес, национален популист, който не разбира съвсем същността и структурата на демокрацията.
<P>
Ще Ви кажа един много прост факт, г-н Орбан: няма такова нещо като балансирана информация. Смятате ли, че за г-н Никсън информацията за Уотъргейт беше балансирана? Очевидно не! Смятате ли, че за г-н Буш информацията за Абу Гариб беше балансирана? Не, разбира се! Знаете ли за някой от най-големите политически въпроси - аферата Драйфус във Франция - при който правителството е установило, че информацията е балансирана? По отношение на проучването например на личния живот и политика на г-н Берлускони, считате ли, че за него информацията е балансирана? Не, разбира се! Информацията трябва да разбунва политиката. Тя смущава и нас, понякога болезнено.
<P>
Затова, г-н Орбан, законът Ви не отразява ценностите на Европейския съюз. Казвате, че искате силна Европа. Една силна Европа, г-н Орбан, трябва да бъде надеждна Европа. Ако в Европа се съгласим с подобен закон, как можем да водим разговори с г-н Лукашенко? Как ще водим разговори с Китай? Всички те искат балансирана информация.
<P>
Г-н Орбан, наясно ли сте, че Европа се появи в противовес на тоталитаризма? И че основата на демокрацията, основата на свободата е именно свободата на словото? Демокрацията не може да бъде погубена от наличието на твърде много свободи. Демокрациите умират, когато хората започнат да ограничават свободите, г-н Орбан. Знаехте го преди двадесет години. Помислете за онова време - има смисъл. Ще видите, че съм прав.
<P>
Искам да завърша със следното, г-н Орбан. Ако искате да се борите за християните по света, ние сме с Вас, но си мислех, че ще приветствате Жасминовата революция в Тунис, която е същата революция, през която преминахте и Вие, г-н Орбан: освобождаване от една диктатура. Не казахте и дума за тунизийците, за което Ви обвинявам.
<P>
С Вас сме за християните по света. Надявам се, че Вие ще бъдете с нас, когато става въпрос за борба срещу диктатурите по света, независимо дали в Беларус, Тунис, Алжир, Египет, Китай или Русия - където и да е. Това са общите ценности на Европа, които всички ние трябва да защитаваме заедно.
<P>
(Ръкопляскания)
<SPEAKER ID="054" NAME="Lajos Bokros" LANGUAGE="HU">
"Не знам за друг какво е тоз край опожарен, / но той, макар и малък, родина е за мен, / земя, в която мойто детинство е трептяло. / В таз пръст съм аз поникнал и в нея мойто тяло / бих искал да изтлее, когато дойде час." - написа Миклош Радноти. Мястото на Унгария е тук, в Европа, и е достойна за председателството на Съюза. Но дали същото важи и за унгарското правителство? Не говоря само за медийния закон, има още девет проблема налице. Налице е непрекъснато и грубо нарушаване на крехката система от проверки и преценки, които характеризират демокрацията.
<P>
Освобождаване на държавни служители, без да се посочва причина. Прекомерен, дискриминационен и структурно изопачен данък криза. Подкрепа за богатите за сметка на бедните. Разпускане на бюджетния съвет, също като във Венецуела. Накърняване, а скоро и отмяна на автономията на централната банка. Специален данък в размер на 98% върху обезщетенията за прекратяване на трудовото правоотношение с обратна сила. Девет изменения на конституцията в рамките на седем месеца. Ограничаване на правомощията на конституционния съд. Национализиране на частната пенсионна система чрез открито изнудване, също като в Боливия. Издигане на данъчните измами до политика на правителството: производството на палинка. Популистка сеч като с брадва в ботаническа градина. Унищожаване на тъканта на обществото, на неговата солидарност. Ágnes Heller, János Kornai, Jenő Ranschburg - унгарски учени със световна известност са писали за това. Вчера Guy Verhofstadt заяви, че белгийското председателство е било успешно, тъй като правителството не е позволило на националните задължения да ги разсее от европейските въпроси. Сега сме изправени пред опасността да се случи точно обратното. Хаосът и дипломатическото бедствие у дома ще разсее правителството и обществеността от Европа. Това ще бъде наистина срамно. Аз, като унгарец, няма да нося срама. Не е твърде късно да обърнем посоката.
<SPEAKER ID="055" NAME="Lothar Bisky" LANGUAGE="DE">
Г-н председател, г-н Орбан, искам да коментирам накратко медийния закон. Много от ораторите го споменаха, но аз няма да повтарям казаното от тях. Искам да посоча едно нещо. Това не е намеса в работите на Унгария. Считам и късно научих, че медиите са отговорни за следенето на властта и икономиката. Това трябва да остане така. Така че медиите не трябва да се наблюдават от други органи на по-високо равнище, а подобен медиен регулатор ще го позволи.
<P>
По тази причина съставът на медийния регулатор за нас не е идеален. Ясно заявихте, че сте готов да го промените, и се надявам, че ще го направите. В противен случай - искам да е съвсем ясно - това е унгарски въпрос. Разбира се, има и други държави-членки, чието медийно законодателство можем да споменем. Това не се отнася единствено до Унгария.
<P>
Искам да кажа съвсем ясно по отношение на плановете Ви за председателството на Съвета, първо, че приветствам факта, че сте си поставили за основна цел насърчаването на културното многообразие. Считам, че това е много важно. Очаквам с нетърпение Вашите инициативи за подобряване на интеграцията, включително на малцинствата, а Вие лично посочихте ромите. Европейската стратегия за по-ефективно интегриране на ромите е много важен въпрос.
<P>
Второ, радвам се да видя, че подкрепяте преговорите по разширяването и политиката по отношение на нашите източни съседи. Внасянето на повече източноевропейска култура, заедно с исторически и социален опит в Европейския съюз, може да бъде само за добро. Поради много причини, в които не искам да навлизам тук, Европейският съюз е все още предимно западноевропейска институция. Искам да видя председателството Ви да внесе по-голямо източноевропейско влияние.
<P>
Трето, ще ми бъде интересно да видя как ще се справите с предстоящото преструктуриране на селското стопанство и политиката на сближаване, както и с изготвянето на многогодишната бюджетна перспектива на Европейския съюз. Моята група Ви призовава да гарантирате, че Парламентът ще участва изцяло във всичко това, и очакваме да си спазите обещанието да подкрепите малките и средните предприятия и да подобрите опазването на околната среда, устойчивото използване на ресурсите и продоволствената сигурност.
<SPEAKER ID="056" NAME="Nigel Farage" LANGUAGE="EN">
Г-н председател, приветствам г-н Орбан. След шестмесечния фарс на белгийското председателство е хубаво да се види избран министър-председател от подходяща държава. Много ми допадна как осъдихте комунизма като опасна идеология и забелязах гордостта Ви от факта, че Унгария е първата страна, вдигнала се на оръжие срещу Съветския съюз.
<P>
Двадесет години след като възвърнахте способността си сами да се управлявате демократично, сега сте част от нов политически съюз, който показва все повече прилики със стария Съветски съюз. Всъщност ще се срещнете с много комунисти през следващите шест месеца, включително с шефа на Комисията тук, г-н Барозу, който беше застъпник на председателя Мао. Ще видите централизирано икономическо планиране и контрол и най-вече желанието да се наложи политически съюз на народите на Европа без тяхното съгласие.
<P>
Събудете се, г-н Орбан. Вижте как Ви тормозят тази сутрин. Опитват се да Ви кажат как да управлявате собствената си страна. Кажете им къде да отидат. Изправете се и се борете за демокрацията отново.
<SPEAKER ID="057" NAME="Krisztina Morvai" AFFILIATION="NI">
(HU) Г-н председател, госпожи и господа, през 1956 г. Унгария показа на света, че хората трябва да се изправят срещу потисничеството и лъжите, дори начинанието да изглежда безнадеждно. Тогава това беше историческата ни мисия. И сега е същото. В днешния свят лъжите и потисничеството се основават на два стълба. Единият е, че световната плутокрация и банките приватизират печалбите, докато национализират загубите и разходите, като по този начин ги прехвърлят на пожарникарите, медицинските сестри, учителите и пенсионерите, които страдат все повече.
<P>
Другият стълб е, че те - тук имам предвид главно политиците, които вместо да представляват интересите на хората, постоянно действат като представители на световната плутокрация и банките, дори и тук, в Европейския съюз - правят всичко да изглежда, сякаш е естествено или няма друг начин. Унгарското председателство и Унгария, моята родна страна, трябва да покажат, че това не е вярно, че императорът е гол. Вместо мислене, насочено към печалбите и парите, трябва да покажем, че е възможен също и ориентиран към човека и справедливостта подход, където въпросът, който задаваме, не е какво е най-доброто за парите и печалбите, а какво е най-доброто за народа и за справедливостта. Пожелавам успех на Унгария, моята родна страна, обичаща свободата.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="059" NAME="Hannes Swoboda" AFFILIATION="S&amp;D">
(DE) Г-жо председател, г-жо Morvai, вчера вече обменихме мнения. Имам два въпроса към Вас. Не е изненадващо, че подкрепяте председателството от крайно дясната си позиция. Но дали това устройва г-н Орбан е друг въпрос. Знаете ли, че унгарската революция беше подкрепена от много, много хора, а не само от консерваторите в дясно на политическия спектър, както каза г-н Schulz? Забелязали ли сте, г-жо Morvai, че критиките към унгарския закон за медиите идват не само от социалдемократите, но и от много граждани, включително от Дьорд Конрад, който няма нищо общо със социалната демокрация? Знаете ли го?
<SPEAKER ID="060" NAME="Krisztina Morvai" AFFILIATION="NI">
(HU) Г-н Swoboda, може би някога съм вярвала, че има смисъл да се използват понятията "десница" и "левица", но прекараната година и половина в Европейския съюз ме убеди, че такъв няма. Вие от левицата продължавате да представлявате интересите на плутокрацията и банките и изобщо не зачитате това, което хората искат. Напълно сте забравили първоначалните идеали. Днес тук беше споменат Вашият предшественик Маркс. Това, което той казва за справедливостта, вече не е същото. Вие сте най-големите поробители на трудещите се. Това първо. Второ, медийният закон, който е вътрешна работа на Унгария...
<P>
(Председателят отнема думата на оратора)
<SPEAKER ID="061" NAME="Ádám Kósa" AFFILIATION="PPE">
(HU) Г-жо председател, госпожи и господа, първо, благодаря за предоставената ми възможност да говоря от името на унгарската делегация на Европейската народна партия. Аз съм човек с увреждане и може би съм по-чувствителен от обикновения човек по отношение на дискриминацията или двойните стандарти. Ето защо следя със загриженост политическия лов на вещици по отношение на унгарския закон за медиите, на който ставаме свидетели и днес в залата. Фидес, Унгарски граждански съюз, показа безброй пъти, че върши работата си в духа на нашите общи европейски ценности; по същия начин работи и за свободата на печата с чест.
<P>
Нашите европейски ценности представляват задължения. Това се доказва и от предстоящото шестмесечно унгарско председателство. Това се доказва и от неговите цели. Икономическото управление, енергийната политика или стратегията относно ромите - тези насоки и стратегии доказват наличието на споделени ценности, както са споделени и нашите цели, за да се гарантира силна Европа. Европа в края на краищата не е само общност на интереси, но и общност на ценности. Всъщност вие сега показвате незачитане на целите и ценностите. Без дори да изчакате да чуете становището на Европейската комисия, вече отправяте злонамерени обвинения и правите прекомерни и неоснователни коментари. Да не би вашата цел да е да отслабите председателството на Унгария по този начин? В интерес на истината вие нанасяте вреда на Европейския съюз, на цялата Европейска общност.
<P>
В момента сме изправени пред най-тежката криза, а вие показвате безотговорно поведение. Като член на делегацията на Европейската народна партия не съм съгласен с това. Насърчавам унгарското председателство да продължи работата си въпреки обвиненията и да продължи с програмата си "Силна Европа". Съгласен съм със заглавието на програмата. Чрез единство ще постигнем много повече и трябва да се стремим към напредък.
<SPEAKER ID="062" NAME="Csaba Sándor Tabajdi" AFFILIATION="S&amp;D">
(HU) Г-жо председател, г-н министър-председател, госпожи и господа, в интерес на Европейския съюз и на Унгария, както и на всички унгарски патриоти, независимо от партийната им принадлежност, е унгарското председателство да бъде успешно. Още по-важно е, тъй като днес ЕС, включително еврозоната, е изправен пред извънредни предизвикателства. Г-н министър-председател, Вие сте решителен човек. Призовавам Ви да поставите тази способност в услуга на Европа като действащ председател на Европейския съюз, за да може Европа да стане много по-динамична и ефективна. В същото време обаче Ви призовавам да запазите принципите на демокрацията и да защитавате ценностите на европейския социален модел.
<P>
За съжаление, както пролича и в настоящото разискване, началото на унгарското председателство е бурно. Усещате ли, г-н министър-председател, колко слабо е доверието на Европа в правителството Ви? Хората в много държави-членки, независимо от партийната им принадлежност, считат, че антидемократичните мерки на Вашето правителство, икономическият популизъм, медийният закон и толерантността за крайно десните противоречат на европейските норми и ценности. Председателството на ЕС няма да Ви спаси от критиките, а напротив, трябва да служите за пример в придържането към основните ценности на ЕС.
<P>
В случая важи известният цитат от Атила Йожеф "гневя се за Вас, а не против Вас", защото когато се отправят обосновани критики, ЕС не се гневи на унгарското правителство, а за него. И критиката определено не е насочена към унгарския народ. Г-н министър-председател, като унгарец и европеец искам да премина през шестте месеца на настоящото председателство с гордост и с високо вдигната глава.
<SPEAKER ID="063" NAME="Alexander Graf Lambsdorff" AFFILIATION="ALDE">
(DE) Г-жо председател, г-н Орбан, в статия, която се появи вчера в голям германски вестник, посочвате Ото Граф Ламбсдорф за един от моделите Ви за подражание. Последно се срещнахме на опелото му през декември 2009 г. Вие присъствахте като частно лице и ние оценихме това. Искам да Ви призова да уважите неговата памет, като зачитате, следвате и защитавате принципите на либералната правова държава във всички мерки, които приемате.
<P>
Отговорихте на критиките към медийния закон с два довода. Казахте, че това е кампания срещу Унгария и срещу Вас лично и че кампанията не е конкретна. Искам да заявя много ясно от името на групата на Алианса на либералите и демократите за Европа, че това не е кампания. За Европа е проблем, ако държава-членка на Европейския съюз се намесва в основните свободи и ги поставя под въпрос.
<P>
Искам да кажа на Комисията и на г-н Барозу, че г-жа Крус трябва да направи правна оценка. Но Комисията не е просто адвокатска кантора, тя е и политически орган. Оценката трябва да има политическа форма и да приключи бързо.
<P>
Вторият Ви довод е, че критиката не е конкретна. Г-н Орбан, искам да посоча няколко конкретни неща: клеветата и подтикването към омраза са незаконни в Германия и в други демокрации. За това е наказателното право. Позволете му да се намеси в случая. Трябва да подобрите правната защита по член 163, да промените състава и правомощията на медийния регулатор по членове 123 и 183, както и много други неща. Това са много конкретни въпроси. Предлагам да отложите прилагането на закона, докато оценката на Комисията бъде готова, което трябва да стане възможно най-бързо.
<SPEAKER ID="064" NAME="Judith Sargentini" AFFILIATION="Verts/ALE">
(NL) Г-жо председател, Европейският парламент и държавите-членки прилагат двойни стандарти. Не можем да спрем да говорим за гражданските права и свободата на печата, когато става дума за държави, които искат да се присъединят към Европейския съюз, но това изглежда не важи за настоящите членове на този клуб. Критериите от Копенхаген свещени задължения за всички нас ли са или само за нови членове?
<P>
Държавите-членки си затварят очите за това, което правят другите. Не се намесвам във вашите работи и вие не се намесвайте в моите. Дори и Унгария иска от всички да не се бъркат в работите й. Това е странно за председателството на Европейския съюз. Вашата работа, г-н Орбан, е да ръководите Европейския съюз и всъщност да насърчавате държавите-членки да се занимават с делата на останалите до известна степен. Няма място за отстъпление тук.
<P>
Сега към Парламента, чиято работа е да запази високото равнище на европейските ценности. Не го правим. Г-жо председател, отново беше удоволствие за мен да кажа истината и да изразя балансирано мнение.
<SPEAKER ID="065" NAME="Jacek Olgierd Kurski" AFFILIATION="ECR">
(PL) Г-жо председател, добра новина е, че правителство, което се ползва с толкова голяма подкрепа в собствената си страна, поема председателството на ЕС. Унгарското правителство се радва на такава подкрепа, защото действа в интерес на унгарците и защото възстановява Унгария след довелите до разорение и раздирани от скандали правителства на унгарските социалисти. Не толкова добра новина обаче е, че Унгария е обект на несправедливи, идеологически мотивирани нападки в навечерието на нейното председателство. Целият въпрос за медийния закон показва лицемерието на тези нападки. Идентичен медиен съвет има и в Полша, който се ръководи от управляващата партия и който изхвърля десетки хора - журналисти с консервативни възгледи - от полските обществени медии. Никой в Европа, най-малко г-н Schulz, не ги защитава. Това са простите факти.
<P>
Странното писмо, публикувано преди седмица срещу унгарците, подписано от бившите президенти на Чешката република и Унгария, а също и от ръководителя на вестник "Gazeta Wyborcza" в Полша, разкрива лицемерието на атаката. Същият "Gazeta Wyborcza", който прави така, че собствеността на хората с различни възгледи се конфискува. Истината за днешната атака срещу Унгария е, че тя не е нищо друго освен отмъщение за прилагането на практика на успешен консерватизъм. Надявам се, че Вашето председателство на ЕС ще бъде също толкова успешно, г-н Орбан, колкото...
<P>
(Председателят отнема думата на оратора)
<SPEAKER ID="066" NAME="Jaroslav Paška" AFFILIATION="EFD">
(SK) Г-жо председател, от 1 януари председателството на Европейския съюз беше поето от унгарското правителство, което ни го напомни с това, което можем да наречем културен килим. Няма да говоря за картата, г-н министър-председател, само за културата, която сте внесли в Брюксел.
<P>
Съкровени символи, портрети на личности, с които народът Ви с право се гордее, на земята, в краката, на обществено място, настъпвани и замърсявани от хора от цяла Европа. Това култура ли е за Вас? Достойно представяне на горда Унгария?
<P>
Не знам какво е накарало унгарските дипломати да унижат символите на собствената си история. Можеха да ги поставят с достойнството по стените на същата зала. Виждали ли сте, Виктор, къде в залата са поставени символите, които ние ценим? Те са на почетно място, украсяват масата на председателя.
<P>
Знам, г-н министър-председател, че страната Ви има много проблеми, но считам, че гордият унгарски народ не заслужава подобно неуважение от собственото си правителство към известните си личности и символи.
<SPEAKER ID="067" NAME="Csanád Szegedi" AFFILIATION="NI">
(HU) Г-жо председател, г-н министър-председател, госпожи и господа, по принцип исках да се изкажа относно унгарското председателство, но предните оратори ме вбесиха, затова сега трябва да отговоря на провокацията и да коментирам унгарския закон за медиите. Казано с прости думи, Йоббик - Движението за по-добра Унгария също разкритикува закона за езика. Ние също не сме съгласни с него. Но да видим толкова много изменници и лицемери на едно място е изумително. Къде бяха тези, които сега се представят за защитници на правата, къде бяхте, когато беше въведен законът за словашкия език? Къде беше г-н Cohn-Bendit, когато унгарците във Войводина бяха тероризирани от сръбски екстремисти? Къде беше Martin Schulz, когато бяха осквернени унгарски гробове във Войводина и в Трансилвания? Ето защо за мен това е двоен стандарт. Не мога да приема критиката, която си позволявате да отправяте срещу унгарското правителство и срещу унгарското председателство.
<P>
За разлика от празното грачене на унгарската Социалистическа работническа партия (MSZMP) и унгарската Социалистическа партия (MSZP), Йоббик винаги има положителни предложения. Да, трябва да повдигнем въпроса на закона за словашкия език. Да, трябва да повдигнем въпроса за отмяната на декретите Бенеш. Да, трябва да повдигнем въпроса за териториалната автономия на секеите. Да, трябва да повдигнем въпроса за ограничаването и премахването на престъпността сред ромите в Унгария и в цяла Европа и би било добре дошло, ако унгарското правителство може да се фокусира в същата степен върху вътрешната си задача да изпълни волята на милиони унгарски избиратели и най-накрая да изпрати бившия унгарски диктатор Ференц Дюрчани зад решетките. Това са реалните проблеми и пожелавам успех на председателството.
<SPEAKER ID="068" NAME="Werner Langen" AFFILIATION="PPE">
(DE) Г-жо председател, г-н Орбан, предстоят Ви две тежки задачи. Първата е да преодолеете осемгодишното лошо управление на социалистите, като възстановите политическата и икономическа динамика и стабилността в Унгария и като намалите размера на дълга. Електоратът Ви е избрал именно за това.
<P>
Втората Ви задача е да ръководите Европа в ролята си на действащ председател на Съвета в тези трудни времена и да направите всичко по силите си за преодоляване на икономическата и финансова криза. Ще имате активната подкрепа на Парламента и на моята група. Доволни сме, че днес не ни представихте списък от идеи в сферата на пожеланията, както много социалисти в ролята на действащи председатели на Съвета в последните години, а вместо това изяснихте приоритетите си.
<P>
Трето, доволни сме, че Унгария е член на Европейския съюз от 2004 г. и че управляващата партия в Унгария принадлежи към групата на Европейската народна партия (Християндемократи). Кампанията, свързана с новия закон за медиите, която призовава за отнемане на правото на глас съгласно член 7 и чието начало беше поставено в Парламента, и не от Вас, а от партиите, които загубиха изборите в Унгария през 2010 г., които седяха и продължават да седят тук отпред, поне тези, които не изтичаха направо в пресата, е лицемерна и недопустима. Оценката ще покаже, че законодателството относно медиите в Унгария не е по-различно от това в много други държави.
<P>
По отношение на г-н Schulz, който призова законът да бъде оттеглен, мога само да кажа, че той очевидно не е чел закона, приет с мнозинство при управлението на социалистите и Зелените в Северен Рейн-Вестфалия. Той включва разпоредби за създаването на медиен регулатор, за санкции и за разнообразие на мненията. Точно това правите. Този лицемерен подход не трябва да получи мнозинство в Парламента.
<P>
(Ръкопляскания)
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="069" NAME="Rebecca Harms" AFFILIATION="Verts/ALE">
(DE) Г-жо председател, г-н Langen, законът за държавните медии в Северен Рейн-Вестфалия възлага ли отговорността за надзора върху медиите на една партия? Медийният надзорен орган в Северен Рейн-Вестфалия ще се използва ли от правителството в продължение на девет години? В Северен Рейн-Вестфалия една партия ли решава дали информацията е балансирана? Ако е така, тогава положението е същото като в Унгария. Не мисля, че искате това. Също така искам да попитам защо г-жа Меркел критикува унгарското законодателство, тъй като тя е член...
<P>
(Председателят отнема думата на оратора)
<SPEAKER ID="070" NAME="Werner Langen" AFFILIATION="PPE">
(DE) Г-жо председател, сигурен съм, че ще ми позволите пет минути.
<P>
(Председателят прекъсва оратора)
<P>
Първо, г-жа Меркел попита дали законът отговаря на европейските регламенти във всяко едно отношение и г-н Орбан се съгласи да измени разпоредбите на закона, ако е необходимо, след оценката на Комисията. Считам, че подходът е правилен, честен, открит и справедлив за всички.
<P>
Второ, относно закона за държавните медии в Северен Рейн-Вестфалия. Радиопрограмите не могат да представят мнението само на една партия, група, лоби, вероизповедание или философия съгласно параграф 31.
<P>
(Реплики)
<P>
Законът също така предвижда, че ръководителят на провинция Северен Рейн-Вестфалия може да дава указания на медийния регулатор и да налага глоби в размер до 500 000 евро.
<SPEAKER ID="071" NAME="Monika Flašíková Beňová" AFFILIATION="S&amp;D">
(SK) Г-жо председател, искам да се обърна към ръководителя на унгарското правителство. Добре дошли в Европейския парламент, г-н Орбан.
<P>
Унгария пое председателството в момент, който определено не е лесен, и програмата, която ни представихте, със сигурност е наситена с големи предизвикателства. Няколко пъти ни призовахте като Парламент да помогнем за изпълнението на програмата и повярвайте ми, г-н Орбан, ние наистина сме тук, за да подкрепим доброто и европейското във Вашата програма.
<P>
Вашата реч включваше и призив за силна Европа, но трябва да кажа, че не ми е съвсем ясно къде започва европейското при Вас и какви са границите му, защото не мога да си обясни по друг начин защо Вашето правителство започна своето председателство с представянето на несъществуваща териториална единица, вместо да представи, като председателстваща държава, нова визия за Европа.
<P>
Затова, г-н Орбан, се надявам, че европейското при Вас ще продължи да се развива положително, както и че ще покажете унгарското при Вас също положително.
<SPEAKER ID="072" NAME="Adina-Ioana Vălean" AFFILIATION="ALDE">
(EN) Г-жо председател, от дълго време нашият Съюз си поставя цел след цел, но никой не поглежда назад да види дали всички тези цели са постигнати или се прилагат правилно. Растеж, заетост, ориентиран към гражданите Съюз: всичко това се превръща във вечни цели. В действителност е време да признаем провала на поне някои от нашите политики и на еднотипните решения, които твърде често се прилагат.
<P>
За да стимулираме икономическия растеж на ЕС, може би следва да започнем да мислим извън очертаните рамки и да приемем различните интереси и особености на нашите 27 държави-членки.
<P>
Комисията предлага и председателството подкрепя просто съгласуване на икономическата ни политика. Това може да се превърне в капан именно за икономическия растеж, към който се стремим, с единствено макроикономически и финансови цели и политики. Докато имаме незавършен единен пазар, бюрокрация в тежест на предприятията и предприемачите и пазар на труда в безпорядък, нашият растеж в ЕС може да се окаже като на кит в басейна на баракуди - защото такъв е световният пазар в контекста на кризата днес.
<P>
По отношение на останалите вечни цели, заложени в програмата на председателството, като например постигането на обща енергийна политика, е необходимо да определим енергийните интереси и потребности, които са общи за всички държави-членки. Не съм убедена, че да се харчат милиарди евро за гигантски инфраструктурни проекти е отговорът.
<P>
Г-н Орбан говори и за разширяването. Надявам се, че това не е унгарският подход за предоставяне на гражданство на всички етнически унгарци в съседните страни. Разширяването на ЕС в евроскептичния контекст и икономическата криза всъщност реалистично ли е?
<P>
В заключение, пожелавам на всички ни късмет.
<SPEAKER ID="073" NAME="Peter van Dalen" AFFILIATION="ECR">
(NL) Г-жо председател, началото на унгарското председателство не е благоприятно. Примерът, който унгарското правителство представи пред Европейския съюз с новия си медиен закон, не е добър. Новият закон дава на медийния надзирател много широки правомощия, което хвърля тревожна сянка върху началото на унгарското председателство. Този закон е само един елемент в поредица от тревожни тенденции в Унгария.
<P>
Където доминира една политическа партия, другите гласове замлъкват. Френският писател от 17-и век Ларошфуко ни предупреди преди доста време: "Малцина са достатъчно мъдри, за да предпочетат полезния укор вместо похвалата, зад която се крие измяна". Моят съвет към председателството е да обърне внимание на думите на Ларошфуко както в председателството на ЕС, така и в унгарското правителство.
<SPEAKER ID="074" NAME="Mario Mauro" AFFILIATION="PPE">
(IT) Г-жо председател, госпожи и господа, добре дошли в Страсбург, г-н Орбан. Както каза г-н Cohn-Bendit, всички тук обичаме Унгария, но не всеки обича унгарското правителство, както сте разбрали.
<P>
Ние, от друга страна, обичаме Унгария, имаме високо мнение за унгарското правителство и, нещо повече, неприкрито аплодираме партията Ви. Защо аплодираме партията Фидес? Защото тя беше решаващ фактор в завръщането на Унгария към демократичния живот след дълга и ужасна диктатура.
<P>
Аплодираме Фидес, защото през годините, през всички тези години, тя преследва същите ценности на демокрацията и свободата както като управляваща партия, така и в опозиция. Аплодираме Фидес, защото днес е единствената реална алтернатива на популистката тенденция, която изглежда печели в толкова много държави от Европейския съюз.
<P>
Аплодираме Фидес и защото с приоритетите, които посочихте, Фидес ни кара да осъзнаем, че битката за единна, свободна Европа все още не е приключила. Подкрепяме Ви, г-н Орбан, и Ви аплодираме, защото така аплодираме Унгария и Европа като цяло.
<SPEAKER ID="075" NAME="Edit Herczog" AFFILIATION="S&amp;D">
(HU) Г-жо председател, госпожи и господа, още от основаването на Европейския съюз един от най-важните въпроси или предизвикателства е енергийната сигурност. Дълго време считахме, че най-същественото е намаляването на зависимостта от енергийни източници. Икономическата криза обаче ясно показа, че най-важното е достъпността. За първа година в Унгария повече хора починаха от измръзване в неотоплявани жилища, отколкото по улиците. Преди няколко дни хората в жилищен блок поискаха отоплението да бъде изключено, защото вече не могат да си го позволят. Госпожи и господа, много е важно да се заемем с въпроса за енергийната сигурност като една от последиците от икономическата криза, а трябва да го направим на фона на остарялата ни енергийна инфраструктура.
<P>
Най-важната задача на унгарското председателство по време на енергийната среща на високо равнище ще бъде да постави основите на новата инфраструктура не само по отношение на газа, но и на електроенергия. Нашата задача не е да подобряваме мрежите от миналото, а да гарантираме инвеститори и възможности за интелигентните енергийни мрежи на бъдещето. Задачата на унгарското правителство е да убеди всички държави-членки да подкрепят единодушно повишаването на сигурността при управлението на ядрените отпадъци. Трябва да гарантираме, че всичко това ще остане в рамките на финансовите възможности. Г-н действащ председател, не можем да подходим към въпроса разпалено или хладнокръвно, а само с ясен ум, ясно сърце и ясна визия. Ще бъдем Ваши партньори в решаването на тези въпроси.
<SPEAKER ID="076" NAME="Marielle De Sarnez" AFFILIATION="ALDE">
(FR) Г-жо председател, народите на Европа се намират в сериозна, дестабилизираща криза. Считам, че именно в подобни времена трябва да се върнем към ценностите, залегнали в основата на Европа.
<P>
Първата ценност е борбата срещу всички форми на национализма. Нека да Ви кажа колко съм разтревожена, че след като предложихте унгарската националност на маджарите, сега обсъждате възможността да им предоставите правото да гласуват, в нарушение на всички международни конвенции.
<P>
Втората европейска ценност е защитата на демокрацията и свободите. Откакто заехте длъжността, бяха предприети редица мерки, които будят загриженост и по отношение на които сега можете да ни предоставите отговори. Правомощията на конституционния съд бяха ограничени, независимостта на Европейската централна банка беше подкопана - в противоречие с Договора за присъединяване - и карате хората да гласуват за медиен закон, който, под предлог за транспониране на европейска директива, в действителност унищожава свободата на печата, както неотдавна показа Организацията за сигурност и сътрудничество в Европа (ОССЕ).
<P>
Казвате, че законът е подобен и в други държави-членки, но дори ако за някои от тях - имам предвид по-специално моята страна - очевидно предстои да извървят още път, в коя друга държава от Съюза медиите рискуват да бъдат глобени със 700 000 евро за нарушаване на моралните норми? Въпросът вече е в ръцете на Европейската комисия, която трябва да обсъди с нас основния проблем, а не само правните въпроси, дали законът нарушава свободата на словото. Ако е така, Съюзът разполага с инструменти за гарантиране на спазването на основните права. Това е твърдото послание, което очакваме.
<SPEAKER ID="077" NAME="Jean-Pierre Audy" AFFILIATION="PPE">
(FR) Г-жо председател, г-н министър-председател, Унгария е европейска държава. Тя харесва Европейския парламент. Унгария избра за свой президент един от много добрите ни бивши колеги, г-н Пал Шмит, и Вие бяхте достатъчно мъдър да изберете за свой министър много добра наша колега, г-жа Гьори, на която изказвам почитания.
<P>
Демокрацията работи. Бяхте избран. Браво! Европа работи. Ваш закон е оспорван и Вие отговаряте: "Ще го променя". Подлагат на съмнение прилагането от Ваша страна на ценностите и Вие заявявате, че когато реформирате конституцията, предишната комунистическа конституция, ще приемете цялата Харта на основните права. Браво! Политиката работи. Ако някой се съмнява, имаме политическа Европа. Това е добра новина.
<P>
Изправен сте пред икономически предизвикателства. Оправяте икономиката на Унгария, г-н Орбан. Вие сте вероятно министър-председателят, от който се нуждаем в момента. Не за първи път го правите. Вече го направихте през 1998 г., когато отново бяхте министър-председател.
<P>
В заключение ще Ви обърна внимание на Хърватия. Искате тя да се присъедини. Ние сме "за". Ще Ви обърна внимание на опасенията на някои групи сред европейското обществено мнение и ще Ви предложа да проведете широка кампания, която да докаже на европейските граждани, че Хърватия изпълнява всички критерии, тъй като вече не следваме курса на блоково членство, както направихме след падането на Берлинската стена.
<SPEAKER ID="078" NAME="Juan Fernando López Aguilar" AFFILIATION="S&amp;D">
(ES) Г-жо председател, г-н Орбан, от името на испанските социалисти искам да поздравя унгарското председателство, третото председателство от първото трио от председателства в рамките на новата динамика, въведена с Договора от Лисабон. Това изисква съвместимост с общия сценарий на трите държави - Испания, Белгия и Унгария - но и най-вече съвместимост с принципите, ценностите и целите, определени в Договора от Лисабон, тъй като абсолютният приоритет е неговото прилагане.
<P>
Някои от общите ценности и принципи са залегнали в член 2 от Договора от Лисабон: зачитане на свободите, защита на малолетните и плурализъм, включително на информацията. Затова споделям загрижеността, която изразихте, че важните цели за унгарското председателство могат да бъдат повлияни от национални пререкания или особености, а не от това, което ни обединява.
<P>
Унгарският закон за медиите категорично не може и не трябва да се разглежда като въпрос за вътрешния пазар, свързан с националното транспониране на директивата относно аудиовизуалните услуги. Това е въпрос, който не засяга само вътрешния пазар или само Унгария. Той засяга основните права и целия Съюз и затова се присъединявам към тези, които са убедени, че единственият начин да излезем от кризата е чрез по-голяма интеграция, а не чрез конкуриращ се национализъм.
<P>
Председателството ще се оценява според желанието му да играе водеща роля в изпълнението на ценностите и целите на Договора от Лисабон, като остава вярно на ангажиментите, поети с присъединяването към Европейския съюз.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="079" NAME="Alejo Vidal-Quadras" AFFILIATION="PPE">
(ES) Г-жо председател, слушах много внимателно изказването на г-н López Aguilar и искам да му напомня, че испанското правителство - ръководено от неговата партия - се готви да създаде съвет за държавните медии и закон срещу неравното третиране и дискриминацията, които висят над всички възможни политически противници като дамоклев меч и могат да повлияят на медийното съдържание.
<P>
Затова, г-н López Aguilar, преди да критикувате другите - няма да навлизам в подробности по въпроса за унгарския закон - помислете върху факта, че не е добре да се използват различни критерии и двойни стандарти. Не забравяйте, че бяхте министър на правосъдието.
<SPEAKER ID="080" NAME="Juan Fernando López Aguilar" AFFILIATION="S&amp;D">
(ES) Г-жо председател, не за първи път чуваме напълно неподходящо сравнение тук между закон, който предизвика безпокойство в целия Европейски съюз, както и сред много видни представители на Вашето политическо семейство, г-н Vidal-Quadras, и закони, които съблюдават правата на свобода на словото, на свободно формиране на общественото мнение в плуралистично общество, и разбира се, на плурализъм в медиите. Във втория случай се създават аудиовизуални съвети, чиято задача по никакъв начин не е да пречат на плурализма в медиите и в никакъв случай не е да предопределят медийното съдържание.
<P>
Такъв е случаят в Испания, както и много други примери, посочени в залата, които нямат нищо общо с темата, предизвикала толкова голяма загриженост по време на разискването.
<SPEAKER ID="081" NAME="Jacek Saryusz-Wolski" AFFILIATION="PPE">
(EN) Г-жо председател, унгарското председателство има уникалната възможност да приложи на практика енергийна сигурност за Европа. Ще има две последователни председателства - унгарското и полското - с голяма политическа решимост да използват всички налични възможности. Въпросите, пред които сме изправени, са консолидация или монопол при доставките и транзита, липса на взаимосвързан единен пазар и особена уязвимост на източната граница на Съюза.
<P>
Това, което очакваме от унгарското председателство, е да изгради триъгълник в геометрията на Съюза: ос или коридор север-юг от Балтийско до Адриатическо море, с енергийни пристанища в Полша и Хърватия, допълнен от Каспийския газопровод, доставящ газ на ЕС пряко, отделно и независимо, първоначално от Азербайджан и Туркменистан. Южният коридор очевидно трябва да включва проекта "Набуко".
<P>
Така че най-голямото предизвикателство за унгарското председателство е да намери нов източник на енергийна сигурност за Европа. Трите наложителни цели са изграждане на междусистемни връзки, осигуряване на необходимото финансиране и подобряване на външното измерение на енергийната политика на ЕС, тъй като енергията е обществено благо за Съюза; политиката трябва да бъде европеизирана и да се основава на солидарност, а политическата ни воля трябва да гарантира нейното приложение.
<SPEAKER ID="082" NAME="Glenis Willmott" AFFILIATION="S&amp;D">
(EN) Г-жо председател, сега трябва да обсъждаме въпроси, свързани с икономическото управление, трудовите права и околната среда, всички от които са приоритет в нашия дневен ред; трябва да празнуваме фантастичното постижение на Унгария, която за първи път има честта да председателства ЕС, и ме натъжава фактът, че демокрацията на унгарския народ - който се изправи срещу потисничеството и се бори толкова дълго за същата демокрация - сега е застрашена от новия закон за медиите в Унгария и от протекционистката политика срещу чужди дружества, хвърляйки сянка върху това, което би трябвало да бъде горд период за унгарския народ.
<P>
Моментът е критичен за нашите граждани и трябва да продължим с нашата програма за реформи. Но трябва да бъдем и бдителни, за да гарантираме, че Европа няма да попадне обратно в мрачните дни на миналото. Трябва да продължим да посочваме и да се противопоставяме на всички форми на държавна цензура и протекционистки политики. Трябва да подадем ръка на унгарския народ, но бъдещето на демокрацията ни не може да бъде компрометирано.
<SPEAKER ID="083" NAME="Lívia Járóka" AFFILIATION="PPE">
(HU) Г-жо председател, г-н министър-председател, госпожи и господа, идеята за европейска стратегия относно ромите беше предложена за първи път от Европейския парламент в началото на 2008 г. и през трите години, изминали оттогава, цяла поредица от действия и документи на ЕС доказаха колко е важно да се борим срещу сегрегацията и бедността, които измъчват 12-те милиона роми в Европа. Като член на Фидес и единствения член на Европейския парламент от ромски произход, аз съм горда, че новото унгарско правителство е първото от председателствата на Съвета, което напълно подкрепя ангажимента и мисията да намери решение на европейско равнище.
<P>
Социалното приобщаване на ромите е едно от най-сериозните предизвикателства в Европа днес и същевременно една от най-обещаващите възможности за нашето застаряващо общество. В действителност интеграцията на ромите е не само задължение спрямо правата на човека, но и икономическа необходимост. Като докладчик на Европейския парламент по темата искрено се надявам, че въз основа на доклада на Парламента и предстоящото съобщение на Комисията, унгарското председателство ще успее да изготви стратегия, която е наистина в духа на Общността и която ще определи тази целева група на икономическа, а не на етническа основа, като насърчи прилагането на директивите за равни възможности, като отчете териториалния характер на сегрегацията и като облекчи неблагоприятното положение на гражданите, живеещи в микрорегиони.
<P>
Г-н министър-председател, става въпрос за много повече от европейска стратегия относно ромите: говорим за взаимно доверие и за способността на Европа да изгради общност от ценности и да преодолее предизвикателствата пред нас. Желая Ви успех в тези огромни задачи. Taves bahtalo!
<SPEAKER ID="084" NAME="Jörg Leichtfried" AFFILIATION="S&amp;D">
(DE) Г-жо председател, госпожи и господа, пресата в Европа не е длъжна да има балансиран подход. В Европа имаме свобода на печата. Ако в Европа бъде създаден орган, който има за цел да внесе т. нар. баланс с помощта на санкции, които не могат да бъдат проследени, като отмени защитата на източниците и като създаде атмосфера на страх, очаквам от Комисията, която е пазител на европейското право, да реагира. Тя не трябва да реагира колебливо, половинчато и отбранително. Вместо това трябва да предприеме бързи, решителни и ефективни действия. Все още не го е направила.
<P>
Г-н Орбан, агресивната и неразумна защита на Вашите съюзници не ме убеди. Мислехме, че сте либерал. Мога да си представя, че това не винаги е хубаво. Но искам да Ви попитам как се чувствате сега, когато Ви считат за човек, който води държава далеч от демокрацията и към тоталитаризъм?
<P>
(Реплики)
<P>
Как се чувствате като човек, който трябва да бъде защитаван от хората, седнали там, г-н Орбан? Това искам да Ви попитам.
<SPEAKER ID="085" NAME="Paulo Rangel" AFFILIATION="PPE">
(PT) Г-жо председател, първо искам да кажа, че сега, когато обсъждаме унгарското председателство, без да засягам способността ни да обсъждаме всички свързани теми, Парламентът трябва да се съсредоточи върху проблемите на Европейския съюз, а не го правим. Освен това, за да се съсредоточим върху проблемите на ЕС, е необходимо да четем внимателно и да обсъдим дали отговаря на приоритетите на унгарското председателство, вместо да обсъждаме въпроси, свързани с живота в Унгария, които би следвало да могат да бъдат решени в нормални, здрави отношения между Комисията и унгарското правителство и парламент.
<P>
Затова искам да кажа тук, че освен приоритета, който унгарското председателство, разбира се, ще отдаде на актуалните икономически и финансови въпроси, много съм доволен да видя, че унгарският план за следващите шест месеца е много ясен и амбициозен, като поставя акцент и приоритет на три въпроса, които ще бъдат от решаващо значение за бъдещето на Европа: храната, която навлиза в сериозна световна криза, енергията, която е от ключово значение за нашата сигурност и икономическа устойчивост, и водата, за която не се каза нищо тук, но която е следващото предизвикателство, пред което ще трябва да се изправят европейците след храната.
<P>
Надявам се, че ще успеете да постигнете целите си.
<SPEAKER ID="086" NAME="Кристиан Вигенин" AFFILIATION="S&amp;D">
Г-жо Председател, г-н Министър-председател, 2011 година ще бъде първата, в която две страни от Централна и Източна Европа ще ръководят Европейския съюз, а именно Унгария и Полша. Две страни, които имат особен принос за развитието на демокрацията, за обединението на Европа и ми се струва, че този капитал, който тези две страни имат, не бива да бъде разпиляван по този начин, по който днес беше демонстрирано.
<P>
Г-н Премиер, обръщам се към Вас - освободете се от тази сянка, която падна върху вашето председателство, за да можем да отчетем в края на това председателство, че вие сте изпълнили вашите приоритети. Искам да можем да се концентрираме именно върху тях, а не върху решения и действия на Унгарския парламент, които се разминават с базисни принципи на демокрацията.
<P>
Вие ще имате пълната подкрепа на социалистите и демократите за приключването на преговорите с Хърватска в рамките на вашето председателство.
<P>
Не чух във Вашето изложение нищо за прегледа на политиката на съседство. Надявам се, че вие ще излезете с нужните инициативи и се надявам да успеете в този период да върнете отново Беларус по пътя на демократичното развитие.
<P>
Позволявам си да не се съглася с г-н Cohn-Bendit. Не мисля, че г-н Orbán може да бъде сравняван с г-н Чавес, най-малкото има други премиери в Европа, които могат да се състезават с него.
<SPEAKER ID="087" NAME="Ernst Strasser" AFFILIATION="PPE">
(DE) Г-жо председател, г-н Орбан, вярно е, че Вашата държава е страдала много и че Вашата страна, лично Вие и Вашата партия, имате голям принос за мира и обединена Европа. Като добър съсед и австриец искам да го заявя ясно с искрено уважение към историческия час за Вас.
<P>
Създаването на работни места, насърчаването на растежа и повишаването на сигурността са приоритетите на Вашето председателство и ние с радост ги подкрепяме. Други приоритети са укрепването на вътрешния пазар, постигането на напредък в енергийната политика, стратегията за река Дунав и приключването на преговорите с Хърватия. Всичко това са области, в които искаме и възнамеряваме да Ви подкрепим.
<P>
Искам да Ви благодаря специално за защитата Ви на свободата на религията. Християнството е един от крайъгълните камъни на европейската дейност и европейското мислене и оценяваме високо, че реформирахте комунистическото медийно законодателство в Унгария, което датира от 1986 г. Това е важно и правилно. Ние считаме, че много от мненията, които чухме по въпроса, включително в залата, са погрешни. Някои ми напомнят за санкциите, които бяха несправедливо наложени на правителството на Австрия през 2000 г. Смятам, че отношението към Вас сега е също толкова несправедливо, колкото към австрийското правителство тогава.
<P>
Искам да Ви благодаря за това, което сте направили, и пожелавам успех на новото унгарско председателство.
<P>
(Ръкопляскания)
<SPEAKER ID="088" NAME="Victor Boştinaru" AFFILIATION="S&amp;D">
(RO) Г-жо председател, г-н министър-председател, като европейски гражданин и социалист приветствам Вашия ангажимент за прилагане на стратегия за река Дунав и на съгласувана стратегия относно ромите на равнище ЕС, а като румънски гражданин приветствам подкрепата на Вашето председателство за присъединяването на моята страна и на България към Шенгенското пространство.
<P>
Началото на унгарското председателство обаче беше помрачено от разгорещените спорове относно срамен закон, който опетнява основните ценности на Съюза. Въпросният закон изглежда така, сякаш е изготвен под политическото влияние на Хорти, Кадар, Антонеску или Чаушеску. Той подкопава доверието в Унгария и престижа й като държава-членка на ЕС и е унижение за унгарския народ, който е ценен заради ангажимента си към свободата. Законът е остро критикуван от две големи правителства в ЕС, в Германия и Франция, които принадлежат към Вашето политическо семейство. Уважавани колеги от групата на Европейската народна партия (Християндемократи) критикуват закона и предполагат, че няма да бъдат изключени скоро от групата PPE.
<P>
Не можем да приемем, че нещата се движат в тази посока. Не можем да позволим това да продължава.
<SPEAKER ID="089" NAME="Wim van de Camp" AFFILIATION="PPE">
(NL) Г-жо председател, в резултат на обсъждането на унгарския закон за медиите всички в Европа знаят кой понастоящем председателства Европейския съюз. Не винаги е било така. Считам, че е добре, че министър-председателят внесе закона в Европейската комисия, с увереност чакаме нейното становище.
<P>
След това четирите приоритета на унгарското председателство. Растеж и заетост. Първо, административната тежест върху малките и средните предприятия. Какви конкретни действия ще предприемете в това отношение? Програмата в областта на цифровите технологии: Китай няма да чака Европа. Вторият приоритет е по-силна Европа. В Европа в момента сме затънали до гуша във вода. Нямам предвид повишаването на морското равнище, а на равнището на реките Рейн, По и Мозел. Ще бъда благодарен, ако обърнете внимание и на този въпрос.
<P>
След това приятелското отношение към гражданите: какво ще направим относно Шенген, Румъния и България, както и относно приемането на Хърватия?
<P>
И накрая, г-жо председател, Унгария наложи извънреден данък върху предприятията от други държави. Този данък е в противоречие с вътрешния пазар. Кога ще бъде отменен?
<SPEAKER ID="091" NAME="László Tőkés" AFFILIATION="PPE">
(HU) Г-н председател, позволете да направя следния паралел във връзка с медийния закон: през 1956 г. повечето западни комунистически партии и голям брой западни леви либерални интелектуалци осъдиха унгарските революционери и се изказаха против тях в защита на съветските болшевики. Mutatis mutandis (по подразбиране) нещо подобно се случва и днес. Много от западните ни колеги социалисти и либерали застават на страната на партия от бивши комунисти и псевдо-либерали срещу истинската сила зад смяната на режима, последователите на покойния Йозеф Антал, борците за свобода на Виктор Орбан. Това е видно в контекста на закона за медиите. Госпожи и господа, нека не бъркаме едновремешните първенци и наследници на миналото, тези пост-комунисти, с истинска и надеждна левица. Не е едно и също. Албер Камю също осъзна кои наистина бяха съветските сталинисти и взе страната на Унгарската революция.
<SPEAKER ID="092" NAME="Hannes Swoboda" AFFILIATION="S&amp;D">
(DE) Г-н председател, г-н Орбан, съгласен съм с Вас по три въпроса. Първият е Хърватия. Нашият подход е същият и се надяваме да намерим решение заедно с външния Ви министър. Вторият въпрос е значението на интегрирането на ромите, а третият е европейското значение на Унгарската революция.
<P>
Аз съм от Австрия и съм роден в близост до границата с Унгария. Знаех какво се случва, разбира се, от по-добрата страна на границата. Бях назначен да преподавам на двама от моите съученици немски език. Знам всичко за значението на революцията. Това беше революция срещу завземането на властта, срещу монопола на властта. Целта й беше свободата, включително свободата на печата.
<P>
Г-н Орбан, помислете отново дали този закон наистина съответства на смисъла, духа и целите на Унгарската революция. Когато го сравните с целите, ще можете да направите по-добър закон. Затова отново Ви призовавам да помислите за себе си как можете да изготвите по-добро медийно законодателство, което е в съответствие с Унгарската революция и духа й.
<P>
(Ръкопляскания)
<SPEAKER ID="093" NAME="Ivo Vajgl" AFFILIATION="ALDE">
(SL) Г-н председател, искам да насърча и да подкрепя унгарското председателство и Унгария - държава, която е добър съсед на Словения и с която имаме много общо. Също така искам да подкрепя основните приоритети, които Вие, г-н Орбан, днес представихте за Вашето председателство.
<P>
Унгария може да допринесе значително за по-нататъшното укрепване на стабилността на региона, в който всички живеем, и по-специално да се гарантира, че регионът като цяло подкрепя съвременните ценности и тяхното бъдеще.
<P>
Ето защо ще Ви кажа нещо, което може да не искате да чуете: считам, че ще е най-добре да оставите историята с Трианон в миналото. Не я използвайте като причина да безпокоите съседите си или да отваряте стари рани. Всеки трябва да се научи да живее с историята си.
<SPEAKER ID="094" NAME="Emilie Turunen" AFFILIATION="Verts/ALE">
(DA) Г-н председател, искам да коментирам въпрос, който вече получи доста внимание тук тази сутрин. Това е унгарският медиен закон. Г-н Орбан, не става дума за Унгария или за унгарската вътрешна политика; говорим за основните права на ЕС и доверието на останалата част от света в нас. Свободата на печата ще бъде застрашена в целия ЕС, ако Унгария се сдобие с политически назначен медиен съвет и трябва да плати милиони в глоби.
<P>
Г-н Орбан, аз принадлежа към младо европейско поколение, което може би взема свободата на печата за даденост, но днес виждам, че въпросът не е предрешен. Радвам се, че обещахте да преразгледате закона, ако противоречи на законодателството и Договорите на ЕС, и считам, че и сега можете да се приберете у дома и да направите промени. Дължите го на всички, които са се борили за основните права и свободата на печата, и го дължите на моето поколение, което не познава нещо по-различно. Считам, че трябва да градим демокрацията в ЕС, а не да я унищожаваме.
<SPEAKER ID="095" NAME="Othmar Karas" AFFILIATION="PPE">
(DE) Г-н председател, укрепването на Европа означава укрепване и на Комисията и разширяване на мрежата за сигурност от гледна точка и на финанси, и на съдържание. Означава укрепване на демокрацията в Европа и Европейската общност. Процесът на укрепване на Европа започва у дома. Помогнете да "европеизираме" вътрешната ни политика и да гарантираме, че Европа няма да бъде отслабена от национализъм.
<P>
Ако искаме по-силна Европа, г-н Орбан, трябва да укрепим нашата обща основа и да намалим нашите слабости. Нашите силни страни са същите правни системи, същите ценности, същите свободи, методът на Общността, вътрешният пазар с неговите четири свободи и общата валута. Партиите са просто инструменти на демокрацията, а не обратното. Нашите недостатъци са национализъм, егоизъм, поляризация и протекционизъм. Нека използваме тези шест месеца да направим Европа и Европейската общност по-силни.
<SPEAKER ID="096" NAME="Марош Шефчович" LANGUAGE="EN">
Г-н председател, първо искам да благодаря на г-н Орбан, който представи много амбициозна програма. Искам да благодаря и на колегите в залата за чудесното разискване и споделените мнения.
<P>
Считам, че демократичният дебат е най-добрият начин да се намерят най-добрите решения за Европа. Има обаче едно условие, и то е, че събеседниците трябва да имат обща цел. Смятам, че имаме такава цел, защото повечето от нас в залата искат по-силна Европа. Следователно мотото, избрано от унгарското председателство, е много подходящо и добро. От името на Комисията подчертавам, че трябва да подкрепим целите на унгарското председателство.
<P>
Както стана ясно в разискването, ни предстои трудна задача. Трябва да въведем икономическо управление, да намерим решение на кризата с държавния дълг и да изпълним стратегията "ЕС 2020" много по-бързо - това са само някои от целите в икономическата област. Приветстваме вниманието, което унгарското председателство отделя на търсенето на по-добро решение относно интегрирането на ромите и на стратегията за река Дунав.
<P>
Искам да коментирам въпроса за по-ефективното интегриране на ромите в Европейския съюз. Както знаете, ние се ангажирахме с много широка програма за повишаване на осведомеността и за насърчаване на координиран диалог в държавите-членки относно възможностите, предоставени от фондовете на ЕС. След Унгария през 2009 г. и Румъния през 2010 г. Словакия и България ще бъдат във фокуса тази година. Считам, че заедно с вас и с унгарското председателство ще можем през април да представим новата рамка на ЕС за националните стратегии за интеграция на ромите.
<P>
Искам да коментирам забележките на г-н Cohn-Bendit, защото считам, че сега е много важно да покажем ясно, че ЕС подкрепя Тунис и неговия народ. По-конкретно искам да отдам почит на смелостта, която всички тунизийци показаха през последните дни. Сигурен съм, че ЕС ще подкрепи тунизийците в техните мирни и демократични стремежи.
<P>
Новото правителство на националното единство трябва наистина да представлява желанията на тунизийското общество. То трябва да преведе страната през мирен и демократичен преход и да организира предсрочни избори. Искам да уверя Парламента, че сме готови да предоставим незабавна помощ в подготовката и организацията на изборния процес и да предложим трайна подкрепа за истински демократичен преход. Ако е необходимо, сме подготвени също така да мобилизираме нужната помощ за неотложните нужди на тунизийските органи.
<P>
В отговор на призивите за бързи действия от страна на Комисията по въпроса за закона за медиите искам да ви уведомя, че тече интензивна дискусия с унгарските органи на политическо и експертно равнище. Комисията ще поиска от Будапеща тази седмица допълнителни обяснения. Искам да подчертая още веднъж, че действаме много бързо, като се има предвид сложността на въпроса. Ще повтаря това, което председателят Барозу каза: че сме много окуражени от политическия ангажимент на министър-председателя Орбан да внесе поправки в закона, ако е необходимо.
<P>
Ние сме напълно уверени, че Унгария ще вземе всички необходими мерки да гарантира, че новият закон за медиите ще се прилага при пълно зачитане на европейските ценности относно свободата на медиите и съответното законодателство на ЕС, както и Европейската конвенция за правата на човека. Комисията ще действа в пълно съответствие с ролята си на пазител на Договорите.
<P>
В заключение искам да кажа, че имаме пълно доверие в ангажираността и ентусиазма на унгарското председателство. Станахме свидетели на солидната подготовка на унгарските органи, с цел председателство да бъде много енергично. Считаме, че заедно можем да вървим напред с европейския проект. Сигурен съм, че Европейският парламент ще го подкрепи и ще изпълнява ролята си в дух на лоялно сътрудничество. Наистина трябва да постигнем много съществен напредък по най-важните ни приоритети.
<P>
Пожелавам на председателството всичко най-хубаво за следващите шест месеца. Очакваме с нетърпение да работим заедно в полза на Европа.
<P>
(Ръкопляскания)
<SPEAKER ID="097" NAME="Виктор Орбан" LANGUAGE="HU">
Г-н председател, първо искам да благодаря на колегите, които ни удостоиха с изказванията си в днешното вълнуващо и ценно разискване. Разискването е твърде ценно за нас, за да отговоря на представените доводи накратко в рамките на една минута. Ще се придържам към времето, но не мога да не отговоря на някои въпроси.
<P>
Първо, ще говоря като унгарския министър-председател. Позволете да изразя моята изненада, че толкова много сериозни и уважавани хора, добавили своите коментари, допускат фактическа грешка. Би било незаслужено и неудобно, не само за вас, но и за мен, да изброя всички фактически грешки, които колегите тук, като се започне с г-н Schulz, допускат по отношение на унгарския закон за медиите и унгарската демокрация. Ще ви дам само един пример: унгарският закон за медиите не може да санкционира представянето на небалансирана информация и не може да налага финансови санкции. Така че срещу какво протестирате? Затова съжалявам да видя, че сте толкова лошо подведени и заблудени. Сега виждам, че дори не мога да се надявам на справедливо отношение в разискването, а трябва да разчитам, че Европейският парламент ще може да излезе с безпристрастно, обективно становище, което, в интерес на истината, аз лично с удоволствие ще приема и ще действам съгласно определената процедура.
<P>
Все пак считам, че идеята на г-н Schulz, че унгарското председателство ще се оценява не въз основа на представената програма, а на постигнатите резултати, е ценна. Мога само да Ви препоръчам да следвате същия принцип по отношение на унгарския закон за медиите, който е в сила вече от няколко седмици. С удоволствие ще Ви изпратя откъси на немски език от унгарски вестници и ще видите, че разпалените изказвания на г-н Cohn-Bendit са невинни приказки в сравнение с това, което унгарската преса публикува. Толкова за точността на фактите.
<P>
От друга страна, искам да напомня на тези, които критикуват закона за медиите, че живеем в 21-ви век. Как е възможно да вярвате, че който и да е в Унгария или в друга европейска държава, е способен да ограничи свободата на мнение в епохата на интернет? В унгарската изборна кампания до голяма степен спечелихме чрез неконтролиран интернет и Фейсбук. Как можете да вярвате, че в 21-ви век някой би могъл да ограничи свободното споделяне на мнения? Шокиран съм да видя, че все още живеете до голяма степен в миналото.
<P>
Ще отбележа също така, че законът за медиите, на който се противопоставяте, отмени закона за печата, приет през 1986 г. по време на комунистическия режим, който до приемането на новия закон за медиите позволяваше вестниците да се спират, просто като се изтрият от регистъра. Никой никога не се оплака от това в последните двадесет години, въпреки че беше най-недемократично. Затова предлагам да продължим дебата относно медийния закон в духа на разума и с рационални аргументи.
<P>
В същото време, госпожи и господа, искам да ви информирам, че противно на някои от мненията, които бяха изразени тук, Унгария е в процес на възстановяване на правовата държава. Искам да подчертая, че макар да не сте го обсъждали, унгарските тайни служби бяха използвани за политически цели през последните години и сега това е предмет на съдебно производство. В Унгария на полицията беше разпоредено да използва сила срещу мирни маси и сега това е предмет на наказателно производство. В Унгария информацията от обществен интерес беше подправяна и това доведе до сегашното състояние на нашата икономика. Днес принципите на правовата държава се възстановяват в Унгария след политиката на унищожаването им, която по някаква причина никога не привлече критики от ваша страна. Слушайки изказванията ви относно медийния закон, за съжаление трябваше да заключа, че всъщност проблемът ви не е медийният закон, а фактът, че в проява на безпрецедентна солидарност в Европа унгарският народ подкрепи с мнозинство от две трети политическа сила в Унгария. Това е без съмнение много вълнуващ и интересен въпрос и съм убеден, че може да се използва в полза на Европа.
<P>
Тъй като г-н Lambsdorff също отправи лична забележка, позволете ми да отговоря и на него. Г-н Lambsdorff, обръщам се към Вас като европеец към европеец, като унгарец към германец. Вашият медиен закон не е по-демократичен от унгарския ни най-малко и ако ще оспорвате това твърдение, направете го в обективен дебат. Няма да приема нито германците, нито някой друг, само защото сме живели под диктатура четирийсет години, да поставя под съмнение ангажимента на унгарския народ към демокрацията.
<P>
Разбира се, законът за медиите може и трябва да бъде критикуван и за мен това е естествено, но една нация не трябва да бъде обиждана. Искам да е ясно, че да се поставя под съмнение ангажиментът на унгарския народ и на унгарското правителство към демокрацията, е обида за унгарския народ... (прекъсване, ръкопляскания). Позовавам се на изказването, което обвини Унгария, че предприема стъпки за установяването на диктатура. Бях тук и го чух със собствените си уши. Срещу какво протестирате? Бях тук и го чух със собствените си уши! Заплашихте ме, твърдейки, че Унгария върви към установяването на диктатура. Какво е това, ако не обида за унгарския народ? Искам да е ясно, че винаги ще защитавам родната си страна, Унгария. Тук не става дума за медийни закони.
<P>
Що се отнася до европейските въпроси, ако ми позволите, сега ще говоря в другата ми роля. Считам, че въпросът за пазара на облигации, както посочи г-н Verhofstadt, е важен и искам да заявя, че унгарското председателство счита, че създаването на пазар на облигации е необходимо и неизбежно в дългосрочен план. Затова подкрепяме европейските политики, които водят Унгария, държавите-членки от еврозоната и целия Европейски съюз в тази посока. Искам да подчертая едно, а именно, че трябва да убедим нашите собствени правителства, националните правителства, че не трябва да използват създаването на пазар на еврооблигации като извинение за ограничаване на структурните реформи. Първо трябва да направим необходимите структурни реформи, след което ще бъде възможно да се въведе пазарът на облигации.
<P>
Относно Тунис искам да подчертая, че сме в непрекъснати консултации с външното представителство, подкрепяме всички демократични усилия и движения и извън границите на Европа и заедно с външния представител ще демонстрираме това достатъчно ясно. Не трябва обаче да отделяме въпроса от глобалните тенденции в преследването на християните. И двата проблема трябва да бъдат разгледани.
<P>
И накрая, госпожи и господа, някои колеги изразиха загриженост във връзка с бурното начало на унгарското председателство и че то може да навреди на нашето председателство на ЕС. Позволете ми да ви кажа, че това ще зависи изцяло от вас. Ние от наша страна сме готови, както и лично аз, да следваме и двете нишки по време на унгарското председателство. Така че ако желаете по време на унгарското председателство да обсъдим политиките и на Унгария, и на ЕС, ние сме готови и това няма да ни причини ни най-малко неудобство. Не че се радваме, разбира се. Не се радваме, че критики към Унгария се смесват с въпроси на европейската политика, но не го считаме за неестествено. Европа също се управлява от демокрацията и ние водим демократични разисквания.
<P>
Никога не съм очаквал лесен успех за унгарското председателство, като на конкурс за красота, където моделите само се разхождат и всеки им ръкопляска. Наясно съм, че ще водим сериозни политически разисквания. Готов съм за тях, независимо от темата, и искам да ви уверя, че Унгария и унгарското председателство са достатъчно силни да участват в разискванията относно Унгария и европейските въпроси с необходимата сериозност и твърдост и че никакви нападки срещу вътрешната политика или унгарските въпроси няма да ни възпре да следваме нашите европейски програми и приоритети и да постигнем успех с председателството. Моята цел е да превърна следващата половин година, която обещава да бъде най-трудната за Европейския съюз досега, в една от най-успешните. Благодаря, че ме удостоихте с вашето внимание.
<SPEAKER ID="098" NAME="Председател">
Съгласно Правилника за дейността в края на разискването могат да се правят лични изявления. Г-н Schulz поиска да направи такова.
<P>
(Неодобрение)
<P>
Госпожи и господа, следваме Правилника за дейността, който приехме заедно.
<SPEAKER ID="099" NAME="Martin Schulz" AFFILIATION="S&amp;D">
(DE) Г-н председател, г-н Орбан, обърнахте се към мен лично. Обърнахте се и към някои други колеги в залата. Искам да споделя някои мисли, които да вземете със себе си в следващите шест месеца, относно думите по адрес на унгарския народ и на Вас като представител на унгарския народ. Г-н Cohn-Bendit описа в биографията си своите отношения с унгарския народ. В моята група има колеги, които са лежали в комунистически затвори. В моята група има колега, г-н Miguel Angel Martínez Martínez, който е бил подложен на изтезания в Испания заради противопоставянето му на режима на Франко. Ние всички имаме обща задача - Вие и всички ние в залата - да защитаваме демокрацията например срещу хората, които ни апострофират тук днес.
<P>
Никой, който критикува закон, не обижда унгарския народ. Можете да бъдете сигурен в едно. Левицата в Парламента, и по-специално моята група, Ви уверяваме, че ценностите като свобода, демокрация и правосъдие са наши общи ценности. Ако считаме, че даден закон не отговаря на тези ценности, тогава ще го критикуваме, но това не означава, че критикуваме унгарския народ.
<P>
(Ръкопляскания)
<P>
Ако всички го вземем присърце, г-н Орбан, тогава ще се случи нещо, от което и Вие, и ние се нуждаем. Не можем да създадем успешна Европа, като я разчленяваме. Европа може да успее само ако суверенните държави-членки и Съюзът работят заедно. Не играйте един срещу останалите. За следващите шест месеца сте поели ролята на действащия председател на Съвета. Искаме да се присъедините към нас в отстояването на ценностите на Европа, а не да противопоставяте Унгария на Европейския съюз.
<P>
(Ръкопляскания)
<SPEAKER ID="100" NAME="Председател">
Благодаря, г-н Schulz. Г-н Орбан, благодаря за изказването и за присъствието Ви. Г-н Cohn-Bendit, искате да направите лично изявление ли?
<SPEAKER ID="101" NAME="Daniel Cohn-Bendit" AFFILIATION="Verts/ALE">
(FR) Г-н председател, госпожи и господа, има моменти в историята - мога да ви го кажа на всички езици - когато човек просто не трябва да прекрачва определена граница.
<P>
Г-н Орбан, Вие сте горд с унгарския народ и с основание, но демокрацията ни казва едно нещо, от Токвил до всички теоретици на демокрацията: "истината не винаги е на страната на мнозинството".
<P>
(Председателят отнема думата на оратора)
<SPEAKER ID="102" NAME="Председател">
Г-н Cohn-Bendit, изявлението трябва да е лично.
<SPEAKER ID="103" NAME="Daniel Cohn-Bendit" AFFILIATION="Verts/ALE">
(FR) Ще запазите ли тишина там? Когато г-н Орбан твърди в залата...
<P>
(Шум в залата)
<P>
Мобилизирате крайната десница ли? Имате право.
<P>
Когато той твърди в залата, че сме казали нещо против унгарския народ, това е национален популизъм, т. е. желанието е не да се обсъди съдържанието на нещо, а да се настроят хората един срещу друг. Това е недостойно за Европейския съюз, г-н Орбан. Поканихте ни на вечеря с Вас. Вече си загубих апетита, няма да вечерям с Вас. Това, което направихте, е безобразие.
<SPEAKER ID="104" NAME="Gerard Batten" AFFILIATION="EFD">
(EN) Г-н председател, искам да се изкажа съгласно същия член от Правилника, който г-н Cohn-Bendit току-що използва. Искам разяснение, а Вие сте много по-наясно с Правилника от мен. Единственият член относно лични изявления, който виждам, е член 151, който казва, че ораторите трябва да се ограничат до изказвания, направени по техен адрес. Съгласно кой член беше позволено на г-н Schulz да направи изказване? Съгласно кой член беше позволено на г-н Cohn-Bendit да направи изказване при тези обстоятелства? Равни ли са всички членове на ЕП или някои са по-равни от другите?
<P>
(Ръкопляскания)
<SPEAKER ID="105" NAME="Председател">
Госпожи и господа, г-н Орбан всъщност се обърна към г-н Schulz пряко - такива са фактите - да изрази своята загриженост, че това може да обиди унгарския народ. Това бяха думите му.
<P>
Въпросите, повдигнати в залата, са изяснени. Нека да запазим достойнство. Унгарското председателство направи важна презентация. Приехме програмата на унгарското председателство, одобрихме я и чухме някои много положителни изказвания относно това, което Унгария ще направи през следващите шест месеца. Това е изключително важно за всички нас. Нека покажем нашето одобрение за пореден път и спокойно да се разделим след края на разискването, защото то беше много сериозно. В съответствие с Правилника за дейността дадох думата на колегите, които поискаха да направят лични изявления. Искам да благодаря на г-н Орбан за изказването му, за участието му в заседанието и за представянето на програмата на унгарското председателство.
<P>
Писмени изявления (член 149)
<SPEAKER ID="106" NAME="Dominique Baudis" LANGUAGE="FR">
Поемате председателството на Съвета за следващите шест месеца и много предизвикателства са пред Вас. Определихте излизането от кризата за свой най-голям приоритет. Убеден съм, че под Вашето председателство институциите и държавите-членки ще продължат да работят заедно добре. Наш дълг е да гарантираме дългосрочното оцеляване на механизмите за солидарност и стабилизиране, които вече доказаха своята стойност.
<P>
За да постигнем нашите цели, ще трябва да се съсредоточим и върху реформата на международната финансова система. Ние в Европа сме предвестниците на регулирането и надзора на финансовите пазари. Френското председателство на Г-20 е възможност, от която трябва да се възползваме. Обединена Европа трябва да даде пример на своите чуждестранни партньори.
<P>
Европейската политика за съседство е основен инструмент във външната политика на Съюза. Благодарение на нея поддържаме стабилни отношения с нашите най-близки съседи. Източното партньорство, което е един от приоритетите Ви, не трябва да се насърчава за сметка на средиземноморското партньорство. Съюзът за Средиземноморието губи инерция и заслужава нашето внимание в същата степен. Европа продължава да го подкрепя твърдо. Какво възнамерявате да направите, за да го съживите?
<SPEAKER ID="107" NAME="Ivo Belet" AFFILIATION="PPE">
в писмена форма. - (NL) Хубаво е, че унгарският министър-председател ясно подчерта готовността си да коригира новия закон за медиите, ако ЕС поиска това. Европейската комисия сега трябва да може да върши работата си при пълна независимост. Това е единственият начин да се избавим от партийни игри. Медийният плурализъм и свободата на печата са основни европейски ценности. Всички държави-членки на ЕС, не само Унгария, са поели официално ангажимента да ги спазват. Това е залегнало в Договора за ЕС и Съветът на Европа има официални споразумения по въпроса. Уверени сме, че унгарското правителство няма да остави място за двусмислие.
<SPEAKER ID="108" NAME="Vilija Blinkevičiūt" LANGUAGE="LT">
Приветствам Унгария, която започна първото си председателство на Европейския съюз. Унгария, която пое кормилото на председателството от старата държава-членка Белгия, започва своето председателство в доста труден момент, тъй като държавите-членки на Европейския съюз не се радват на еднакво успешно икономическо възстановяване след икономическата и финансова криза. Освен това ще трябва да се положат още усилия кризата да бъде преодоляна напълно и затова съм съгласна с приоритетите на Унгария относно европейската икономическа стабилизация и въпросите, свързани с разширяването на ЕС, енергетиката и интеграцията на ромите. Искам да обърна внимание на факта, че директивата за отпуска по майчинство, която беше отхвърлена от държавите-членки, трябва да бъде спешно преразгледана, да не говорим за липсата на яснота относно директивата за борба с дискриминацията, която все още е блокирана в Съвета. Тези законодателни актове са от много голямо значение за европейските граждани и затова тяхното бъдеще трябва да се реши възможно най-бързо. Освен това искам да призова държавата, поела председателството, да обърне повече внимание на модернизацията на висшето образование, което оказва влияние върху заетостта сред младите хора. Доволна съм, че Унгария е включила сред приоритетите в програмата си борбата срещу бедността сред децата, но искам да призова председателството да предприеме конкретни мерки в тази област и да си сътрудничи с Европейската комисия, като постави началото на стратегия или законодателство относно бедността сред децата. Пожелавам на Унгария успешно председателство в следващите шест месеца, което да подобри положението за европейските граждани и да защитава техните права и свободи.
<SPEAKER ID="108" NAME="Proinsias De Rossa" LANGUAGE="EN">
Медийният закон, приет от парламента на Унгария, е в явно противоречие с член 11 от Хартата на основните права на ЕС, която гарантира свободата на изразяване и информация. Регулаторът, създаден с въпросния унгарски закон, получи задачата да гарантира, че журналистическата информация е "балансирана". Това може сериозно да възпрепятства свободата на печата и да разчисти пътя за произволни решения. Освен това същият регулатор се състои от избрани членове на единствената партия в правителството. Подобен състав не може да гарантира нито обективността на решенията си, нито независимостта си като орган от правителството на Унгария. Призовавам Европейската комисия незабавно да започне правна проверка на закона и неговото прилагане и ако е необходимо, да предприеме действия по отношение на Унгария, за да гарантира, че законът ще бъде изменен и ще се приведе в съответствие с основните ценности, на които се основава Европейският съюз.
<SPEAKER ID="109" NAME="Ilda Figueiredo" LANGUAGE="PT">
За съжаление, министър-председателят Орбан започна по възможно най-лошия начин, като започна речта си с остра критика към комунистите, стремейки се да отклони вниманието от собствената си сериозна вина за утежняването на икономическото положение в Унгария, за експоненциалното нарастване на равнището на безработицата и бедността в страната и да не признае нарушенията на демокрацията, свободата на словото, правата на синдикатите и други трудови и социални права, нарушенията на свободата на печата и основните права на човека.
<P>
Сериозно сме обезпокоени от начина, по който се развиват нещата в Европейския съюз. Унгарското председателство не е предоставило надеждни отговори на тези проблеми, които съществуват и в други държави от ЕС. Точно обратното, председателят Орбан потвърди авторитарните позиции, настоявайки за либерализация на финансовите пазари и за структурните реформи, необходими за пълното постигане на целите на капитализма, на които служи ЕС.
<SPEAKER ID="110" NAME="Lidia Joanna Geringer de Oedenberg" LANGUAGE="PL">
През 2011 г. ще работим по много важни теми, като например директивата за правата на потребителите, законодателството в областта на финансовите услуги и интелектуалната собственост и подготовката за бъдещата финансова перспектива за 2014-2020 г. С оглед на това се надявам, че унгарското председателство и полското председателство, което следва непосредствено след него, ще допринесат за реализацията на тези конкретни проекти, като превърнат нашето вековно приятелство в плодотворно сътрудничество в рамките на ЕС.
<P>
За съжаление началото на унгарското председателство беше умишлено опетнено и доминирано от спорния закон за медиите, приет неотдавна в държавата. Институциите на ЕС не можеха да пренебрегнат въпроса, след като беше изпратено писмо до Брюксел от голям брой европейски интелектуалци. От наличната информация днес става ясно, че определени разпоредби от унгарското право например по отношение на процедурите за назначаване и освобождаване на органа за националните медии и телекомуникации, както и по отношение на обхвата на компетентността на този орган, поставят под съмнение независимостта на унгарските медии.
<P>
Острата реакция на моята политическа група, групата на Прогресивния алианс на социалистите и демократите в Европейския парламент, обаче не е критика към унгарския народ, а към държавата, поела председателството на ЕС. Въпросът е спешен. В интерес и на Унгария, и на ЕС като цяло е той да бъде приключен веднага, за да можем да се концентрираме преди всичко върху най-неотложните въпроси, с които целият ЕС трябва да се бори.
<SPEAKER ID="111" NAME="Robert Goebbels" LANGUAGE="FR">
Г-н Орбан твърди, че е демократ. Всеки уважаващ себе си демократ трябва да приема критиките към своите политически действия. Когато унгарският министър-председател определя критиката към политиката му като атака срещу унгарския народ, той допуска сериозна грешка. С този националистически опит да ни заблуди той показва, че гаранциите му, че е демократ, са съмнителни.
<SPEAKER ID="112" NAME="Kinga Göncz" LANGUAGE="HU">
Никой не може да отрече, че унгарското председателство започна бурно. Надявах се, че едно убедително представяне от страна на унгарския министър-председател в Страсбург ще разсее опасенията. Отбелязвам със съжаление, че не стана така. Г-н Виктор Орбан не се представи пред групите в Европейския парламент като европейски политик, който търси консенсус и компромис, а като "боец" в популистки и националистически тонове, който "защитава унгарския народ" от "нападки". Нито унгарският народ, нито унгарското правителство бяха обидени от членовете на Парламента; бяха отправени много критики към тревожните стъпки, предприети от Фидес, включително към медийния закон. Най-вече евроскептиците и крайната десница използваха обидни тонове, когато се разгневиха в съзвучие на тези, които критикуват унгарското правителство. Натъжава ме, че изпълнението на програмата на унгарското председателство може да бъде застрашено от атаките на правителството срещу принципите на правовата държава. Как ще се случат събитията след подобен бурен старт, противно на предупреждението на г-н Виктор Орбан, няма да зависи от Европейския парламент, а от това дали Фидес и нейният лидер ще искат и ще могат да се ангажират с политики, които зачитат европейските ценности и у дома, и на европейската сцена. В действителност министър-председателят не може да има две роли - у дома на ръководител на правителството, а в Европа на действащ председател - а само една: на политик, който държи на нашите общи принципи и ценности по един и същи начин, където и да се намира.
<SPEAKER ID="113" NAME="Zita Gurmai" LANGUAGE="EN">
Гордея се, че моята страна е настоящият председател на Съвета. Това, което искам да спомена, е не липсата на демократичен ангажимент от правителството на г-н Орбан, а пълното отсъствие на равнопоставеността между половете сред приоритетите на председателството.
<P>
Въпросът е споменат само веднъж, а по време, когато жените в Европа са застрашени от последиците от разрушителната икономическа криза, когато безработицата сред тях е огромна, когато консервативни правителства намаляват разходите за социални услуги и въвеждат неизгодни системи за данъчно облагане, това не е много. Социалното приобщаване, демографските предизвикателства и пр. са все важни въпроси, но положението на жените трябва да бъде оценявано отделно, тъй като техните проблеми и потребности са различни от тези на мъжете: на пазара на труда и по отношение на пенсионните системи, системите на здравеопазването, системите за данъчно облагане и т.н.
<P>
Искам Унгария да не се страхува да използва влиянието на ротационното председателство на Съвета в полза на жените. Направете така, че Съветът да приеме директивата относно отпуска по майчинство, тъй като Парламентът гласува за нея; утвърдете правата на сексуално и репродуктивно здраве (като започнете в Унгария, разбира се); работете за реализиране на стратегията "ЕС 2020" с оглед на равенството между половете и лобирайте за бюджет на ЕС с оглед на равенството между половете.
<SPEAKER ID="114" NAME="Ивайло Калфин" AFFILIATION="S&amp;D">
в писмена форма. - Уважаеми г-н Председател на ЕП, Уважаеми г-н Председател на ЕК, Уважаеми г-н Министър-председател на Унгария, бих желал да поздравя г-н Орбан със започващото унгарско председателство на ЕС. Всички ние желаем това председателство да бъде успешно. Разбираемо е, че това желание е особено силно за представителите на новите страни-членки. Един от заявените приоритети на унгарското председателство е разширяването на Шенгенското пространство. Г-н министър председател, този въпрос е изключително важен за българските социалисти и за всички български граждани. От първия ден на членството в ЕС на 1 януари 2007 г., българските власти работят за това България да бъде надеждна външна граница на ЕС. В началото на 2011 г. тази подготовка е почти приключила. Аз очаквам от унгарското председателство до средата на 2011 г. да осигури решението на Европейския съвет за членство на България и Румъния в Шенгенското пространство. След решаването на последните технически изисквания през следващите седмици, Европейският съвет трябва да реши България и Румъния да се включат в Шенгенското пространство без да поставя допълнителни политически условия.
<SPEAKER ID="115" NAME="Tunne Kelam" LANGUAGE="EN">
Насърчавам унгарското председателство да разгледа проблемите по отношение на свободното движение в областта на образованието и на пазара на труда. Днес взаимното признаване на квалификациите, придобити в образователните институции на различните държави-членки, както и опитът на различни пазари на труда, са изправени пред множество препятствия.
<P>
Настоящото положение: Комисията прави оценка на напредъка в областта на образованието, но призовавам унгарското председателство да гарантира, че проблемът ще бъде разгледан сериозно и в Съвета. Необходимо е да убедим държавите-членки да се споразумеят за по-лесни процедури по признаването на образователните квалификации, независимо от държавата, в която са получени.
<P>
Приветствам желанието на унгарското председателство да стимулира създаването на интегрирана европейска газопреносна система, която трябва да прекрати изолацията на някои държави-членки, включително Естония, Латвия и Литва.
<P>
Искам да напомня на новото председателство, че Европейският парламент прие два важни документа относно енергийната солидарност и безопасност, които трябва да бъдат приложени от Съвета. Надявам се, че на заседанието си през февруари Европейският съвет ще се споразумее за нова европейска енергийна стратегия. Тя трябва да включва и план за мрежата от енергийни връзки в региона на Балтийско море.
<SPEAKER ID="116" NAME="Krzysztof Lisek" LANGUAGE="PL">
Напълно подкрепям приоритетите на унгарското председателство заради проевропейския им характер и сходството им с интересите на ЕС като цяло. Аз представлявам държавата, която след това ще поеме председателството, и искам да заявя, че ще си сътрудничим тясно с унгарското председателство. Доброто сътрудничество ще способства безпроблемното поемане на председателството между полско-кипърско-датското трио.
<P>
Особено съм доволен от декларацията на Унгария по отношение на ангажимента й за развитие на Източното партньорство и на европейската политика за съседство. Доволен съм и че разширяването на ЕС е сред приоритетите на унгарското председателство. Фактът, че Унгария и Полша имат толкова сходни позиции относно разширяването на ЕС, трябва да гарантира приемствеността при полското председателство по този въпрос. Надявам се, че срещата на високо равнище относно Източното партньорство, която ще се проведе през май, не само ще обобщи прилагането на инициативата през двете години от съществуването й, но и че ще постигне осезаеми резултати по отношение на безвизовото пътуване, търговията и енергетиката.
<P>
Подобно на унгарското председателство, Полша счита, че е необходим общ подход към свободата и правосъдието, с укрепване на защитата на личните данни и насърчаване на гражданските права и общите ценности в целия ЕС. Един от приоритетите призовава за устойчиво използване на ресурсите, с което се явява продължение на целите на предходното испанско и белгийско председателства, и отразява значителните усилия на Комисията в тази област. От съществено значение е планираните мерки да вземат предвид различните условия и възможности в държавите-членки.
<SPEAKER ID="117" NAME="Petru Constantin Luhan" LANGUAGE="RO">
Поздравявам Унгария за нейната програма, която отдава приоритет на икономическия растеж и позицията на Европа в световен мащаб. Един от важните въпроси в дневния ред на председателството касае разширяването на Шенгенското пространство с приемането на Румъния и България. Присъединяването към Шенгенското пространство е ангажимент, към който Румъния се отнася с цялата си отговорност. Положихме значителни усилия да направим външната граница на ЕС сигурна и както се потвърждава от докладите за присъединяването на моята страна към Шенгенското пространство, Румъния е готова да приложи правото от Шенген. Румъния трябва да се оценява справедливо в съответствие със същите критерии, приложени за държавите, които се присъединиха към Шенгенското пространство преди нас. Знам, че можем да разчитаме на подкрепата на унгарското председателство по въпроса.
<SPEAKER ID="117" NAME="Marian-Jean Marinescu" LANGUAGE="RO">
Благодаря за обявената подкрепа за включването на България и Румъния в Шенгенското пространство. Вярно е това, което казахте за огромните усилия, които са положени. Румъния е вложила големи финансови и човешки усилия. Системите, въведени с подкрепата на френско-германския Европейски авиационен, отбранителен и космически консорциум (EADS), са най-съвременните в Европейския съюз. Твърдо считам, че морската граница на Румъния например е несравнимо по-добре защитена от подобни граници на други държави в Шенгенското пространство.
<P>
Всички доклади за оценка на Румъния са положителни. Тя е изпълнила всички изисквания на правото от Шенген. Нормално е да очакваме отговор в съответствие с правилата на ЕС. В процеса е необходима подкрепата на унгарското председателство.
<P>
Друга важна точка от дневния ред на председателството е насърчаването на стратегията за река Дунав. Стратегията за река Дунав е общ проект, при който всички партньори трябва да изпълнят своите ангажименти, за да гарантират, че тя ще работи и ще постигне приетите цели. Трябва да се приложи програма за постигането на стратегическите приоритети, без да се увеличават средствата, предвидени в бюджета. Целевите средства трябва да бъдат допълнени с вноски от участващите държави и с възможността за преразпределяне на неусвоените средства от други сегменти.
<SPEAKER ID="118" NAME="Cristian Dan Preda" LANGUAGE="RO">
Приветствам факта, че унгарското председателство на Съвета на Европейския съюз е включило в шестмесечната си програма подкрепа за присъединяването на Румъния и България към Шенгенското пространство като истинско постижение на европейската интеграция за гражданите на Съюза. Според документа, представен от министър-председателя Виктор Орбан, унгарското председателство заявява: "Бихме искали да приемем тези две държави-членки в Шенгенското пространство, веднага щом изпълнят всички необходими условия". Това изявление идва в момент, когато обсъждането на включването в Шенгенското пространство на двете държави, които се присъединиха към ЕС през 2007 г., изглежда превключва от чисто технически в политически тон. Говори се за отлагане, дори ако техническите изисквания са изцяло изпълнени. Затова считам, че трябва да се положат усилия за изграждане на доверие. Диалогът продължава да бъде основен инструмент. Без него европейците от България и Румъния ще продължат да се чувстват изключени и дискриминирани. Наистина ли се нуждаем от втора класа европейски граждани?
<SPEAKER ID="119" NAME="Joanna Senyszyn" LANGUAGE="PL">
Спортът е един от приоритетите на унгарското председателство. Това е много важна новина за спортния свят и най-вече за милионите европейци, заети със спортна и развлекателна физическа активност. Въпреки новата правна рамка почти няма напредък в създаването на по-добри условия за финансирането на спортните дружества в Европа. Любителският спорт се пренебрегва в обществения дебат и социалните проучвания, като ролята, която играе за профилактика на заболявания и подобряване на условията и качеството на живот на европейците, се подценява. Ползите от редовните упражнения могат да се групират в четири точки: здравни, социални, икономически и политически ползи. Любителският спорт дава възможност да бъдат постигнати много политически цели, включително насърчаването на здравето и културата, образованието, социалната интеграция, борбата с дискриминацията, ограничаването на престъпността и борбата с наркотиците. Спортът означава и по-ниски разходи за здравеопазване.
<P>
Затова искам да привлека вниманието на унгарското председателство към писмена декларация 62/2010 на Европейския парламент относно повишаването на подкрепата на Европейския съюз за масовия спорт, на която съм съавтор. Декларацията е доказателство за нашия ангажимент към спорта и подобряването на качеството на живот на хората, живеещи в Европа. В нея призоваваме на масовия спорт да бъде отделено подобаващо внимание в съобщението относно спорта и да се осигурят достатъчно финансови средства за програмата на ЕС в областта на спорта. По-голяма подкрепа от ЕС за любителския спорт означава подкрепа за по-здравословен начин на живот за милиони европейци.
<SPEAKER ID="119" NAME="Czesław Adam Siekierski" LANGUAGE="PL">
Мотото на председателството като цяло е "Силна Европа". Кризата и решенията, взети до момента в държавите-членки, показаха, че имаме нужда от повече Европа, а не от по-малко, за да преодолеем предизвикателствата, пред които сме изправени. Преодоляването на кризата, решаването на проблема с държавния дълг на държавите-членки и запазването на мерките за гарантиране на стабилността на еврозоната и за укрепване на икономическото управление трябва да бъдат приоритет. Унгарското председателство разчита на "човешкия характер" и преди всичко на повишаване на равнището на заетост. Европа се стреми да постигне устойчив растеж, който трябва да се осигури чрез създаване на работни места и социално приобщаване. С оглед на необходимостта от по-голяма сигурност на доставките на природен газ трябва да предприемем мерки за създаване на обща енергийна политика възможно най-скоро. Регионалният аспект в работната програма е добре дошъл. Тук се включват, inter alia, стратегията за река Дунав, стратегия относно ромите и въпроси, свързани с Източното партньорство. Планира се и разширяване на Шенгенското пространство с включването на Румъния и България. Това е въпрос от съществено значение, тъй като всички държави-членки трябва да се ползват със същите права. Говори се и за приключване на преговорите за присъединяването на Хърватия по време на унгарското председателство. Отговорната политика за разширяване трябва да донесе стабилност, мир и сближаване на европейския континент. Главната отправна точка в дейността на белгийското председателство беше Европа в пълния смисъл на думата. Това не означава, че националният подход, който вероятно ще бъде избран от Унгария, не може да хармонизира или да се сравни с подхода на Общността.
<SPEAKER ID="120" NAME="Csaba Sógor" LANGUAGE="HU">
По отношение на унгарското председателство много хора разкритикуваха килима, използван като част от образа на председателството, и по-специално изобразяването на картата на събитията от 1848 г. Въпросната карта е картата на Европа през 1848 г. Наред с останалото, това трябва да символизира, че още през 1848 г. Унгария се бори за свободата на хората, живеещи в Европа, включително и за свободата на печата. Като унгарец с трансилвански произход днес съм гражданин на Румъния. Като гражданин на тази страна искам да коментирам процеса на разширяване на Шенгенското пространство. Дванадесетте най-нови държави-членки се ангажираха да участват в изграждането на обединена Европа с надеждата, че за тях ще важат същите права и задължения като за старите държави-членки. Румъния също счита, че след като изпълни съответните технически критерии, може да стане част от Шенгенското пространство, пространството без вътрешни граници, на предварително определената дата. Но сега чуваме, че някои държави-членки възнамеряват да наложат допълнителни условия на Румъния към предварително определените критерии. Призовавам унгарското председателство да направи всичко възможно да гарантира спазването на общите правила и да напомни на тези, които изразяват несъгласието си, неизмеримите отрицателни последици от подобно решение, тъй като запазването на доверието в ЕС е в интерес на всички нас, на всички 27 правителства. И последно за килима: той е полезен аксесоар и ни служи: хората могат дори да избършат краката си върху него. Показва, че мотото на унгарското председателство "Силна Европа" представлява услуга. Ние, малцинствата в Румъния, Словакия и Европа, ще бъдем партньори в това.
<SPEAKER ID="121" NAME="Michèle Striffler" LANGUAGE="FR">
Унгарското председателство идва в ключов момент за Европа, когато някои държави-членки все още са изправени пред сериозна икономическа и социална криза. Стабилността на еврото трябва да бъде един от приоритетите на унгарското председателство и не се съмнявам, че Съветът ще направи всичко възможно да се справи с паричните спекулации и ще постигне значителен напредък в европейското икономическо управление.
<P>
Второ, очаквам от унгарското председателство да направи всичко възможно да изготви в сътрудничество с другите европейски институции истинска европейска стратегия за приобщаването на ромите. Прилагането на подобен род стратегия е особено важно за мен и искам да видя унгарското председателство да реши въпроса.
<P>
И накрая, искам да изразя солидарност с унгарското правителство предвид споровете в първите няколко дни от унгарското председателство по-специално относно закона за медиите. Никой не се съмнява, че Унгария е демокрация, а г-н Орбан посочи, че е готов да измени закона, ако Комисията установи несъответствия с европейското право. Призовавам всички да бъдат отговорни и да прекратят ненужния спор.
<SPEAKER ID="122" NAME="Nuno Teixeira" LANGUAGE="PT">
Унгария поема председателството на ЕС в момент, когато икономическата и финансова криза продължава. Основните теми на програмата на последната страна от триото на председателствата на Испания, Белгия и Унгария са икономическото възстановяване, интеграцията на ромите, енергийна стратегия, процесът на разширяване и участието на гражданите в Европейския проект. От гледна точка на икономическото възстановяване програмата счита институционализирането на механизма за финансова стабилизация и Европейския семестър за съществени. Смятам, че укрепването на сътрудничеството и координацията в икономически план е изключително важно като средство за насърчаване на европейската конкурентоспособност и иновации, а оттук и за предотвратяване и/или предвиждане на бъдещи кризи. Ще бъде приета новата стратегия за транспорта за 2011-2020 г., заедно с измененията на директивата относно транспортната мрежа, които са от съществено значение за вътрешния пазар и социалното, икономическо и териториално сближаване. Автомобилният транспорт, корабоплаването по реките на ЕС и прилагането на системата "Галилео" са други теми, които ще се разискват. Регионалната политика се оказва крайъгълният камък на цялата унгарска стратегия, способна да предостави интегрирани отговори на икономическата криза и на регионалните дисбаланси. Многогодишната финансова рамка след 2014 г. изглежда е основният въпрос за унгарското председателство.
<SPEAKER ID="122" NAME="Silvia-Adriana Ţicău" LANGUAGE="RO">
Унгарското председателство на Съвета на ЕС прие за своя обща цел укрепването на институционалните, икономически, социални и политически аспекти на Европейския съюз. Унгарското председателство на Съвета също се ангажира да приеме и да започне изпълнението на стратегията за река Дунав. Тя ще има особено важна роля за всички държави, граничещи с река Дунав, и ще спомогне за консолидиране на процеса на европейска интеграция в региона на Западните Балкани.
<P>
Очакваме с интерес "Бялата книга относно транспортната политика на Европейския съюз за 2011-2020 г.", ключова област за икономическото развитие и за икономическото и социалното сближаване на Съюза.
<P>
Като се има предвид, че разискванията относно бъдещата финансова перспектива започнаха, призоваваме унгарското председателство да ги ускори в рамките на Съвета, така че преразглеждането на TEN-T да може да вземе предвид резултатите от разискванията.
<P>
Като се има предвид, че всеки шести човек в ЕС е изложен на риск от бедност, призоваваме Съветът да разглежда ограничаването на бедността като основен приоритет и да приеме конкретни мерки за целта.
<P>
Приветствам също така намерението на унгарското председателство да постигне политическо споразумение за създаване на европейска рамка за интеграция на ромите, както и намерението да започне изпълнението на европейската стратегия за хората с увреждания.
<SPEAKER ID="122" NAME="Rafał Trzaskowski" LANGUAGE="PL">
Силна Европа, ефективно икономическо управление в ЕС, сближаване със съседите на ЕС: ще подкрепим усилията на унгарското председателство по отношение на тези приоритети. Също така е особено важно за нас, че унгарското председателство разчита на тясно партньорство с Европейския парламент. Искам да подчертая още един въпрос като член на ЕП, занимаващ се с институционалните въпроси, и в същото време като представител на държавата, която ще поеме кормилото на Европейския съюз от Унгария. Унгарското председателство е изключително важно, не само заради своите приоритети, които съвпадат с тези на Полша, но и защото е преходно председателство. Договорът от Лисабон отслаби ролята на председателството, но тя все още не е напълно очертана и сега е последната възможност да го направим. Наборът от инструменти, които ще бъдат на разположение на поляците, ще зависи от мястото, което унгарското председателство ще успее да си намери в рамките на институционалния пъзел ЕС. Затова ще следя работата му с още по-голям интерес.
<SPEAKER ID="123" NAME="Angelika Werthmann" LANGUAGE="DE">
Унгария поема председателството на Съвета от Белгия. Двете държави-членки са коренно различни. Едната е олицетворение на традиционната европейска държава, а другата все още търси място в Европа. Надявам се, че унгарското председателство ще следва маршрута на Белгия с акцент върху общите интереси на Европа. Унгарското председателство представи подробен списък от приоритети. Като средство за сближаване на ЕС и гражданите Унгария си поставя за цел да приложи Хартата на основните права. Това е интересно, като се има предвид, че Унгария в момента е обект на безкрайни международни критики заради своя нов медиен закон, който е в явно противоречие с член 11 от Европейската харта на основните права. Като пълноправен член на комисията по бюджети се интересувам особено много от засиления финансов надзор и постоянния кризисен механизъм. Белгия даде добър пример и постави акцент върху социалните въпроси. Да се надяваме, че Унгария ще я последва.
