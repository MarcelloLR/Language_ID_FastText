<CHAPTER ID="012">
Преглед на Small Business Act (разискване) 
<SPEAKER ID="522" NAME="Председател">
Следващата точка е разискването относно
<P>
въпрос, изискващ устен отговор, зададен от Bendt Bendtsen, от името на групата PPE, Edit Herczog, от името на групата S&D, Fiona Hall, от името на групата ALDE, Reinhard Bütikofer, от името на групата Verts/ALE, Giles Chichester, от името на групата ECR, и Niki Tzavela, от името на групата EFD, към Съвета относно прегледа на Small Business Act (SBA)- B7-0301/2011),
<P>
въпрос, изискващ устен отговор, зададен от Bendt Bendtsen, от името на групата PPE, Edit Herczog, от името на групата S&D, Fiona Hall, от името на групата ALDE, Reinhard Bütikofer, от името на групата Verts/ALE, Giles Chichester, от името на групата ECR, и Niki Tzavela, от името на групата EFD, към Комисията относно прегледа на Small Business Act (SBA) - B7-0302/2011).
<SPEAKER ID="523" NAME="Bendt Bendtsen" LANGUAGE="DA">
Г-н председател, икономическата криза се отрази на малките и средните предприятия в Европа. В допълнение, налице са новите базелски правила, които сега следва да се въведат в очакваната Директива за капиталовите изисквания. Поради това вероятно за малките и средните предприятия ще бъде още по-трудно да получат капитал за растежа, от който се нуждае Европа. С тази резолюция Европейският парламент изпраща ясен сигнал към Комисията, че сега е моментът да се вземат необходимите решения, за да могат малките и средните предприятия да извлекат полза.
<P>
Да, вярно е, че политиците не бива да управляват предприятия, но те трябва да участват в създаването на плодородната почва за растежа на предприятията в Европа. Доволен съм, че сега ще направим преглед на "Small Business Act". Трябва да предприемем подходящи действия, а не просто да унищожаваме нашите европейски предприятия. Налице е спешна необходимост от подобряване на достъпа до финансиране на малките и средните предприятия. Нужно е и да се увеличи достъпът до пазара, включително чрез модернизиране на системата за стандартизация в ЕС, и да се подобри достъпът на малките и средните предприятия до възможности, касаещи възлагането на обществени поръчки.
<P>
Накрая бих искал да посоча, че трябва да намалим административната тежест на нашите предприятия, например във връзка с отчитането. Защо собствениците на малки предприятия трябва да представят отчет повече от един път? Би трябвало веднъж да е достатъчно. Публичните органи следва сами да се занимават с по-нататъшното разпространяване на информацията. Трябва да отчетем факта, че когато създаваме нов законодателен акт в ЕС и предвиждаме изпълнението му в държавите-членки, често стоварваме още по-голямо бреме върху нашите малки и средни предприятия. Следователно не е достатъчно просто да се намали броят. Трябва също така да се погрижим да не създаваме допълнителна тежест за малките и средните предприятия всеки път, когато изготвим законодателен акт. Като цяло трябва да улесним дейността на предприятията в Европа и трябва да действаме сега.
<SPEAKER ID="524" NAME="Edit Herczog" LANGUAGE="HU">
Г-н председател, г-н член на Комисията, моля да ме извинете. За миг погледнах нагоре към местата за посетители, тъй като, за късмет, тъкмо сега случайно тук присъства и група от Унгария.
<P>
В последно време "Small Business Act" се вписа в европейското мислене. Като се изхожда от практическия опит от последните две години, сега е моментът да се направи преглед, да се актуализира и да се укрепи "Small Business Act". Ние, вносителите на въпроса, обобщихме най-важните аспекти в 34 параграфа в предложението за решение. Бих искала да спомена няколко от тях.
<P>
Прилагането е много важно. Държавите-членки са свършили работата си с различна степен на ефективност и ангажираност със съответстващия им успех. Бихме искали да се създаде единна база данни и таблица с резултати, за да се направи оценка на успеха и на случаите, в които има крайности.
<P>
Г-н член на Комисията, според нас целта е не да се нарушават правата на наетите лица по какъвто и да е начин, а да се разкрият работни места. Намаляването на администрацията не е равносилно на нарушаване на правата на наетите лица, по-скоро трябва да се създаде възможност за сътрудничество между микро- и малките предприятия.
<P>
По отношение на достъпа до финансови ресурси е много важно средствата, налични на равнище Европейски съюз, да се използват по-ефективно. До този момент сме постигнали 75 % ефективност, като около 50 000 малки и средни предприятия (МСП) са получили средства по този начин. В същото време приблизително 300 000 МСП са успели да получат достъп до финансиране по програмата за конкурентоспособност и иновации. Трябва непременно да я укрепим и съхраним.
<P>
Много е важно институционалната мрежа да помага на малките и средните предприятия. Затова следва да се засили European Enterprise Network.
<P>
Имаме голямо желание да намерим решение, с което да се даде възможност за продължаване на програмата "Еразъм за млади предприемачи". Бихме искали всичките 23 милиона малки и средни предприятия да успеят да наемат поне по още един работник или служител. По този начин бихме могли да допринесем значително за подобряване на положението на пазара на труда. От голямо значение е обаче работната сила, наета в малките и средните предприятия, да е по-висококвалифицирана, отколкото в момента. Особено важно е тя да може да се включи в изпълнението на програмата за "зелена" икономика и да придобие цифрови умения. Най-важното нещо за нас е младите предприемачи с малки и средни предприятия да не разглеждат различните видове предприемачество като възможност за загуба, а като възможност за печалба.
<SPEAKER ID="525" NAME="Fiona Hall" LANGUAGE="EN">
Г-н председател, "Small Business Act" получи радушен прием от МСП, но това беше преди две години. Наистина е важно сега да покажем на малките предприятия, че това не беше просто къс хартия.
<P>
Що се отнася до административната тежест, целта не бива да е еднократна - нещо, което постигаме и след това изоставяме. Тя е нещо, по което трябва да продължим да работим. Особено съм обезпокоена от положението, в което се намират микропредприятията. То е приемливо - или сравнително приемливо - за едно малко предприятие с 249 наети лица, което има специализиран административен персонал, но при едно микропредприятие с личен състав от един или двама души прекомерното регулиране може да направи търговията практически невъзможна. Не бива да забравяме, че микропредприятията с по-малко от 10 наети лица на практика съставляват над 90% от всички предприятия в ЕС.
<P>
Микропредприятията действително трябва да се третират като семейни единици, и по-специално ЕС и неговите държави-членки трябва да работят заедно, за да открият начини за оказване на предварителна подкрепа на малките предприятия за повишаване на енергийната ефективност. Всъщност по-общият въпрос за финансирането на МСП е жизненоважен.
<P>
Tочно преди Великден редица членове на Парламента от комисията по промишленост, изследвания и енергетика посетиха Калифорния, за да разберат как се инвестира в Силициевата долина. Това, което открихме, беше, че рисковият капитал е много по-достъпен, отколкото в Европа, и че тези, които го предоставят, прилагат подход на поемане на много по-голям риск. Рисковите капиталисти от Калифорния очакват, че девет от всеки десет инвестиции ще са неуспешни. Едната от десетте, която пожъне успех, покрива разходите за останалите, но мотото е "търсете бърз фалит". Можем да научим много за това, как бихме могли да подкрепяме по-добре собствените си иновативни малки предприятия в Европа. Може би не на последно място, не бива да гледаме на фалита като на позор, а по-скоро да го използваме като стъпка към успеха.
<SPEAKER ID="526" NAME="Giles Chichester" LANGUAGE="EN">
Г-н председател, има един основен парадокс в политиката на ЕС за малките и средните предприятия (МСП). От една страна, почти единодушно се поддържа тезата за тяхното значение за икономиката, заетостта, създаването на богатство, иновациите и гъвкавостта, и за общия им абсолютен дял в икономиката. Ако положителните думи можеха да се преобразуват в поръчки и банкови наличности, то малките и средните предприятия в Съюза щяха да са в отлично състояние. Но голямото предизвикателство - на което се обръща внимание в тази резолюция - е как сърдечните слова да се превърнат в ползотворни дела, без просто да се хвърлят пари за МСП - пари, които не са налични в днешната икономика. От друга страна, ЕС съчетава това положително отношение с голямо по обем законодателство, касаещо защитата на наемния труд и екологичните изисквания - законодателство, което е добронамерено, но като цяло оказва най-голям натиск върху МСП, тъй като увеличава административната тежест на малките предприятия, докато ние би трябвало да я намаляваме.
<P>
В тази резолюция има много конструктивни предложения. Особено ми харесва предложението да се води борба с практиката, известна в моята страна като "позлатяване" (т.нар. "gold plating"), при която националните органи добавят допълнителни регулаторни задължения извън предвидените от европейските мерки. Моето лично мнение като човек, работил в малко предприятие в продължение на 25 години, е, че макар че би било хубаво да се намали тази административна тежест, на практика най-доброто, което можем да направим за малките предприятия, е да подобрим достъпа до информация и до финансови средства.
<SPEAKER ID="527" NAME="Reinhard Bütikofer" LANGUAGE="DE">
Г-н председател, не всеки ден се случва в Парламента членове от шест различни политически групи да внесат за разглеждане съвместен въпрос, който да доведе до разискване. Днес случаят е такъв и не е неволно стечение на обстоятелствата, че става въпрос за ролята на малките и средните предприятия. Тя предизвиква общо и широко разпространено безпокойство.
<P>
Единият от въпросите, които задаваме, е: Какво прави Комисията за по-нататъшното укрепване на подчертано успешно функциониращите финансови инструменти за малките и средните предприятия в бъдеще? Един от тези успешно функциониращи инструменти е Рамковата програма за конкурентоспособност и иновации (CIP). Какво ще стане с нея, когато се разработи общата стратегическа рамка за научни изследвания? Какви възможности ще съществуват за малките и средните предприятия в това отношение?
<P>
Несъмнено няма да е възможно да се придаде такава широта и всеобхватност на концепцията за иновациите, че в нейния обсег да попадат всички дейности от практическо значение и всички малки и средни предприятия. Не бива обаче да правим грешката да насърчаваме конкурентоспособността само на онези малки и средни предприятия, които са определени като особено иновативни. Затова считам, че е много важно да се вземат правилните решения като част от общата стратегическа рамка.
<P>
Бих искал също така специално да посоча, че това засяга и въпроса за критериите, на които се основава опростяването и намаляването на бюрокрацията. CIP е вече далеч по-малко бюрократична, отколкото Седмата рамкова програма. Не би било разумно да се прилагат стандартите на Седмата рамкова програма към малките и средните предприятия. Нужно е да намерим практически начин за продължаване на мерките, които се отразяват добре на малките и средните предприятия, по-специално по програми като CIP, така че тези дейности да не бъдат прекратени по време на реорганизацията.
<SPEAKER ID="528" NAME="Niki Tzavela" LANGUAGE="EN">
Г-н председател, бих искала да поздравя колегите за приноса им към тази много полезна резолюция и да заявя, че съм съгласна с всичко казано дотук. Въпреки това внесох някои изменения по няколко въпроса, за които считам, че биха могли да са конструктивен и ползотворен принос към окончателния текст.
<P>
Първо, в текста не се споменават последиците от незаконната търговия за малките предприятия. За съжаление, в днешно време незаконната търговия е реалност и явление, което се разраства във всички държави-членки. Казано просто, незаконната търговия е една от най-големите пречки за възникването и разрастването на малките предприятия в Европа.
<P>
Вторият ми коментар касае инициативата на Комисията "втори шанс", насочена към малките и средните предприятия (МСП). В настоящия период на икономически трудности е особено важно да се подкрепят МСП и да се подпомогне развитието им.
<P>
Така стигам до последния си коментар. Според мен е жалко, че малко от нашите иновативни МСП се разрастват и стават по-големи компании и че в ЕС има по-малко нови, иновативни дружества с интензивна научноизследователска и развойна дейност (НИРД), отколкото в САЩ. Значителният недостиг на умения, свързани с иновациите, не позволява на МСП да въведат иновативни и интелигентни бизнес модели и нови технологии. Това е проблем, с който трябва да се заемем, като трябва да развиваме в Европа духа на поемане на рискове, който съществува в САЩ сред младото американско поколение.
<SPEAKER ID="529" NAME="Енико Гьори" LANGUAGE="HU">
Г-н председател, г-н член на Комисията, уважаеми членове на Парламента, благодарен съм на Парламента за интереса, проявен към "Small Business Act", и за предоставената в тази връзка възможност да обсъдим специално какви действия следва да предприемем по отношение на споменатите различни инициативи, касаещи прегледа на "Small Business Act".
<P>
"Small Business Act" е много важен инструмент, който ни помага да създадем по-благоприятна стопанска среда за малките и средните предприятия. Малките и средните предприятия допринасят значително за европейската икономика, тъй като болшинството от дружествата принадлежат към тази категория и осигуряват работни места за над 90 милиона души в цяла Европа. Поради тази причина пълното прилагане на политиката за малките и средните предприятия, и по-специално на "Small Business Act", е задача от първостепенно значение за унгарското председателство. Успехът на нашата стратегия за конкурентоспособност зависи от това, как инициативите ни, касаещи политиката, влияят на малките и средните предприятия. Един от ключовете за бъдещ растеж е функционирането на силно конкурентни и иновативни малки и средни предприятия в Европа. Ето защо Съветът с голямо задоволство приветства съобщението на Комисията относно прегледа на "Small Business Act", публикувано на 23 февруари 2011 г. В съобщението Комисията предлага разнообразни нови инициативи в няколко приоритетни области с оглед на предприемане на по-нататъшни действия. Тези инициативи бяха създадени в резултат на в широкообхватни консултации с асоциации на малки и средни предприятия и със съответните органи. Така че при тях надлежно са отчетени интересите както на самите предприятия, така и на други заинтересовани страни.
<P>
Съобщението на Комисията беше обсъдено на неформалната среща на министрите по въпросите на конкурентоспособността в Гьодьольо, Унгария, на 13 април 2011 г. По време на тези разговори министрите напълно подкрепиха становището на председателството, че четирите основни въпроса, на които следва да се обърне внимание, са интелигентното регулиране, финансирането, интернационализацията и управлението. Нужна е още работа, за да можем да постигнем напредък по тези въпроси. В същото време председателството твърдо възнамерява да поддържа стремителния ход на процеса по време на заседанието на Съвета по конкурентоспособност, което предстои да се проведе на 31 май 2011 г., където също ще бъде обсъден междинният преглед на "Small Business Act". Желанието на председателството е на вече споменатото заседание Съветът да приеме заключения, в които по-специално да се приложи принципът "Мисли първо за малките", тоест принципът, на който се основава съобщението на Комисията.
<P>
Що се отнася до статута на Европейското частно дружество, Европейската комисия първа излезе с предложение по темата в един проект за регламент на Съвета от 2008 г. Идеята в основата на предложението беше да се улесни осъществяването на стопанска дейност на единния пазар от страна на малките и средните предприятия, като това трябва да доведе до намаляване на разходите и до засилен икономически растеж. В Съвета възникнаха някои опасения по отношение на определени аспекти и части от предложението. Въпреки похвалните усилия на председателствата на Швеция и Белгия, до ден днешен държавите-членки не са успели да постигнат съгласие. Мога да уверя уважаемите членове на Парламента, че унгарското председателство се стреми да намери начин за постигане на напредък по особено проблематичните въпроси, свързани с това предложение, и ще продължа да прави всичко възможно, за да доведе нещата до успешен край.
<SPEAKER ID="530" NAME="Оли Рен" LANGUAGE="EN">
Г-н председател, много благодаря на уважаемите членове на Парламента за този важен въпрос с искане за устен отговор и за вашето разискване. Ще отговоря на въпроса от името на моя колега, заместник-председателя на Комисията, г-н Антонио Таяни.
<P>
Известно е, че малките и средните предприятия съставляват 99 % от всички европейски предприятия, че те генерират по-голямата част от добавената стойност на реалната икономика и създават две трети от работните места в частния сектор. ЕС разчита на МСП и създава условия, в които те могат да се развиват и разрастват, за да разкриват работни места на конкурентните пазари. МСП се нуждаят от по-малко бюрокрация, от по-лесен достъп до "зелените" финансови пазари и от умения, които отговарят на потребностите на реалната икономика. Това са принципите, на които се основава нашата политика за МСП, така, както са представени в прегледа на "Small Business Act" за Европа. В отговора си от името на Комисията ще очертая пет направления на работа в рамките на петте ви питания във въпроса с искане за устен отговор.
<P>
В прегледа Комисията приканва държавите-членки да извършват систематична оценка на въздействието на законодателството върху МСП, като използват теста за МСП. Европейският парламент и Комисията работят заедно по проучване на приложението на теста за МСП в държавите-членки и на европейско равнище. Комисията ще използва този тест като основа за планиране на допълнителни мерки за подпомагане на прилагането и обмена на добри практики. Също така в момента довършваме проучване по проблемите, свързани с лицензирането и издаването на официални разрешения, с процедурите за фирмени трансфери и обявяване в несъстоятелност на дружествата в държавите-членки. Проучването ще даде възможност на Комисията, и по-специално на държавите-членки, да планират подходящи мерки за прилагане на принципа "Мисли първо за малките" при административните услуги. Това ще стане възможно по-специално чрез разширяване на административното обслужване онлайн и това "на едно гише" в съответствие с препоръките, формулирани в прегледа.
<P>
Второ, ще бъде въведена нова система на управление. Комисията прикани държавите-членки да определят по един представител за МСП - "г-жа или г-н МСП" - който да следи изпълнението на "Small Business Act" (SBA) на национално равнище. Националните представители ще бъдат членове на консултативната група за SBA, която ще съдейства за оценката и разпространението на информацията, касаеща мерките, предприети в подкрепа на МСП. Те ще се срещнат за първи път на конференцията, посветена на SBA, в Будапеща на 24 и 25 май тази година.
<P>
Трето, предвижда се МСП да са основните бенефициери по европейската програма за намаляване на административната тежест. Комисията внесе в Съвета и в Европейския парламент предложения за много съществено намаляване на административните разходи - с до над 30 %, когато те бъдат въведени - докато с вече приетите предложения административните разходи ще се намалят с 22 %.
<P>
Комисията разчита, че Парламентът ще гарантира приемането на предложенията ни във възможно най-кратки срокове. Определени предложения, например за преразглеждането на четвъртата счетоводна директива, ще са особено полезни за МСП. Когато се приеме от Съвета и Парламента, прегледът на четвъртата счетоводна директива ще даде възможност на държавите-членки да освободят много малките предприятия от определени счетоводни задължения.
<P>
Четвърто, със SBA беше създадена и рамка, позволяваща на МСП да посрещнат предизвикателството, свързано с енергийната ефективност, като подобрят своето управление на енергията и като се възползват от възможностите, предоставяни от екопазара. При изпълнението на плана за действие за насърчаване на екоиновациите също ще се обърне специално внимание на МСП, като се стимулира работата в мрежи, нисковъглеродните технологии и ефективното управление на използването на ресурсите. Ще продължим да разработваме и действия, насочени специално към експертите в областта на околната среда и енергетиката в рамките на мрежата "Enterprise Europe".
<P>
Накрая, като част от водещата инициатива "Програма за нови умения и работни места", Комисията ще направи оценка на бъдещите потребности от умения в микропредприятията и в стопанските организации от занаятчийски тип. Съвсем наскоро беше публикувано едно първоначално проучване относно идентифицирането на бъдещите квалификационни изисквания за микропредприятията и в стопанските организации от занаятчийски тип до 2020 г. В него са определени действията, които следва да се предприемат, за да се изпълнят бъдещите квалификационни изисквания, за да се популяризират по-ефективно и да се включат по-систематично в програми за обучение, предназначени както за микропредприятията, така и за стопанските субекти от занаятчийски тип.
<SPEAKER ID="531" NAME="Pilar del Castillo Vera" LANGUAGE="ES">
Г-н председател, г-жо Гьори, г-н член на Комисията, днес в Парламента обсъждаме едно съвместно предложение за резолюция относно прегледа на "Small Business Act", което Комисията внесе през февруари.
<P>
Отношенията между малките и средните предприятия (МСП) и икономиката могат да се определят по много начини, но в известен смисъл те са оста, около която се върти всяка икономическа система, в този случай - европейските икономики. Ако те са силни, икономиката ще бъде в добро състояние; ако са слаби, икономиката ще е зле. МСП генерират работни места, растеж, а оттук и просперитет за обществото.
<P>
Ще отбележа три фактора, които според мен са съществени за постигането на силна мрежа от предприятия.
<P>
Първо, въвеждането на информационни и комуникационни технологии, както и разработката на такива технологии, като административно обслужване онлайн или изчислителни облаци, с които се пестят пари, намаляват се разходите и усилията и следователно се повишава конкурентоспособността на МСП.
<P>
Второ, иновациите, които са също толкова съществени в този сектор. Съответно многообещаващите предприятия в сектора на малките и средните стопански субекти трябва да бъдат силно стимулирани.
<P>
Трето, МСП трябва да са в състояние да участват пълноценно във вътрешния пазар както по отношение на трансграничните публични търгове, така и във връзка с всички други характеристики на вътрешния пазар, чрез които могат да се осигурят допълнителни ползи за МСП от гледна точка на тяхната конкурентоспособност, но понастоящем това не се случва.
<P>
Накрая, след всичко това, идва стойността на предприемачеството, една социална стойност, която трябва да е висока, защото ако не е така, цялата мрежа ще бъде слаба. В тази област трябва да се направи много както от правителствата, така и от Европейския съюз, предимно посредством образованието.
<SPEAKER ID="532" NAME="Teresa Riera Madurell" LANGUAGE="ES">
Г-н председател, несъмнени предимства на малките и средните предприятия (МСП) са гъвкавостта и пъргавината, както и близостта до клиента, което им позволява да вземат решения много по-бързо. Това са много важни характеристики по време на криза, когато умението да се реагира бързо е жизненоважно.
<P>
Освен това, както добре знаем, те съставляват над 90 % от структурата на стопанския ни сектор и са ценен модел, който трябва да поддържаме, защото последиците от фалита или преместването на едно голямо дружество са много по-опустошителни, преди всичко по отношение на заетостта.
<P>
Поради тази причина ние, и по-специално правителствата, не можем да си позволим да слагаме прът в колелата на тези предприятия. Затова одобрихме "Small Business Act", затова и действията от този тип са от първостепенно значение за неспирния напредък на държавите-членки в прилагането на мероприятията по политиката и законодателните мерки, по които постигнахме съгласие.
<P>
Госпожи и господа, европейските МСП спешно се нуждаят от твърда политическа воля за превръщане на заложеното в "Small Business Act" подобряване на достъпа им до търгове за обществени поръчки в реални, осезаеми, оперативни мерки.
<P>
Приветстваме мерките, предприети от някои държави-членки, като разделянето на търговете на лотове и подобряването на електронния достъп до информация от централизирани уебсайтове и интерактивни уеб страници, но смятаме, че това не е достатъчно.
<P>
Оттук, от Парламента, трябва да настояваме тези, които отговарят за обществените поръчки в различните административни органи, да включват в спецификациите на търговете си условия, улесняващи положителната дискриминация спрямо МСП, и да премахват договорните разпоредби, които възпрепятстват тяхното участие.
<SPEAKER ID="533" NAME="Jürgen Creutzmann" LANGUAGE="DE">
Г-н председател, г-н Рен, съвместният въпрос относно прегледа на "Small Business Act" показва, че все още предстои много работа, за да се гарантира, че средните предприятия в Европа ще разполагат със свобода на действие, по-специално на национално равнище. Доволен съм обаче, че през последните години успяхме да приложим почти всички разпоредби на "Small Business Act" в Европейския съюз. Последната новост е влизането в сила през март на нова директива относно борбата със забавяне на плащане по търговските сделки, която ще допринесе значително за подобряването на разплащателните практики в Европа. Сега държавите-членки разполагат с две години за въвеждане на новата директива. Бих искал да отправя призив за скъсяването на този срок, особено в държавите-членки, в които това не би представлявало сериозен проблем. Вместо да бавим изпълнението с две години, то може да приключи, където е възможно, в рамките на една година.
<P>
Държавите-членки все още не са успели да постигнат съгласие относно статута на Европейското частно дружество. Затова силно приветствам факта, че унгарското председателство предприема последващи действия по този въпрос и го превръща в един от акцентите на своята робота. С този вид дружество може по-специално да се даде възможност на малките и средните предприятия да спестят много средства. Имам предвид по-специално от счетоводна дейност, от учредяването на дружество и от текущи прави консултации. Затова бих искал отново да отбележа задоволството се от факта, че унгарското председателство насочва вниманието си към тази област.
<P>
Важен е и въпросът, който току-що беше споменат от г-жа Riera Madurell, а именно възлагането на обществени поръчки. Тук все още можем да постигнем много по отношение на малките и средните предприятия. В тази област има много бюрократични наредби и често за малките и средните предприятия е особено трудно да вземат участие в процедурите по възлагане на обществени поръчки. Нужна ни е по-голяма прозрачност, а трябва да се стремим и да се възползваме максимално от възможностите, които предоставят съвременните средства, и по-специално интернет.
<SPEAKER ID="534" NAME="Kay Swinburne" LANGUAGE="EN">
Г-н председател, "Small Business Act" е точно онова, към което ние, като политици и законодатели, трябва да насочим вниманието си, когато търсим начини за стимулиране на нов растеж и укрепване на нашите икономики.
<P>
МСП съставляват над 98 % от дружествата в моя селски избирателен район в Уелс. Тъй като работните места в публичния сектор в Обединеното кралство като цяло стават по-несигурни и повече от моите избиратели, надявам се, или ще създадат, или ще работят в малки предприятия, напълно подкрепям и одобрявам амбициозните показатели за намаляване на административната тежест на МСП, както и целите като теста за МСП по отношение на цялото законодателство. В съчетание с регулаторна политика, при която всяко ново законодателно предложение е съпроводено с отмяната на действащ законодателен инструмент в сходна политическа област ("one in, one out"), каквато се прилага от собственото ми правителство, с тези мерки би трябвало да започнем да постигаме нашата цел.
<P>
Но сега е моментът да сме предприемчиви, да сме по-амбициозни и да постигаме повече. Свидетел съм на такава голяма съзидателност в Уелс, страна, която прераства в център на дейността на нови предприятия във високо рентабилната сфера на световния хазартен бизнес и в културно средище за върхови резултати във филмовата и телевизионната продукция, и въпреки това си задавам въпроси как да се стимулира и насърчи това развитие. Големите проекти, като европейския патент и Програмата в областта на цифровите технологии, трябва да доведат до резултати в полза на малките предприятия, така че да се осигурят работни места и бъдеще за хората в Уелс и в целия ЕС.
<SPEAKER ID="535" NAME="Derek Roland Clark" LANGUAGE="EN">
Г-н председател, десетте принципа на този преглед включват подпомагане на МСП, позволяващо им да се възползват от възможностите на единния пазар, но еврозоната се разпада, така че как може той да предостави по-големи възможности? В прегледа е изразено желание МСП да извлекат полза от растежа на пазарите. Какъв растеж? През септември 2009 г. попитах члена на Комисията, г-н Андор, какви конкретни мерки ще въведе, за да подпомогне МСП, след като отправих подобен въпрос към него при произнасянето на словото му пред комисията по заетостта и социалните въпроси при поемането на ресора. Тогава не ми бяха дадени отговори, но изглежда, че някои от тях получавам сега.
<P>
Петте насоки от прегледа за намаляване на тежестта на МСП включват опростяването на правилата за ДДС и намаляването на ставките, както и директива за забавяне на плащанията, но това e само нескопосано изменение на вече съществуващи правила и регламенти. Първият принцип от прегледа - създаването на подходяща среда - не би трябвало да означава предлагане на нови правила като европейски частни дружества и държавни помощи. Неговият смисъл би трябвало да е премахването на стотици правила. В края на краищата през юли миналата година председателят на Комисията, г-н Барозу, заяви пред Парламента: "бюрокрацията задушава МСП".
<SPEAKER ID="536" NAME="Tadeusz Zwiefka" AFFILIATION="PPE">
(PL) Г-н председател, законодателство, което е прекалено сложно и неразбираемо, което е прекалено строго или не е съобразено с последните промени, несъмнено не способства за развитието и напредъка. Затова, като координатор на комисията по правни въпроси, бих искал да обърна специално внимание на голямото значение на спазването, по време на законодателната процедура, на принципа на включване на малките и средните предприятия в предварителните (ex ante) и последващите (post ante) оценки на въздействието. Това би позволило още в началото на законотворческия процес да се идентифицират и отстранят евентуални пречки, предизвикани от нови регламенти, в един сектор, който в крайна сметка е движещата сила на европейската икономика.
<P>
По същия начин спазването на принципа "Мисли първо за малките" и на принципа за еднократност, както и ограничаването на прекомерно стриктното транспониране на изискванията, съдържащи се в директивите на ЕС, в националните нормативни бази от страна на структурите в държавите-членки естествено ще доведе до осезаемо намаление на административната тежест в сектора на МСП. Както работната група на г-н Stoiber, така и прегледът на "Small Business Act", представен от Европейската комисия, потвърдиха, че административните пречки и прекомерната тежест, свързана с мерките за контрол, често предизвикват забавяния, а понякога дори предотвратяват по-нататъшно разширяване на малки дружества, които имат потенциал за създаване на нови работни места.
<P>
Ето защо считам, че е основателно да попитам дали вече е на разположение обещаният от Европейската комисия анализ, касаещ намаляването на административната тежест с 25 % спрямо настоящото й равнище. Съгласен съм и с предложенията в смисъл, че и институциите на ЕС, и държавите-членки трябва да се ръководят от тези принципи, когато създават ново или изменят съществуващото законодателство. С тревога научаваме, че в държавите-членки възникват много пречки при прилагането на "Small Business Act" въпреки примерите от няколко страни, които сочат, че спазването на тези принципи дава добри резултати.
<P>
Накрая, бих искал да насоча вниманието ви и към голямото значение на извършваната в момента работа по европейското договорно право и на вече започналата дейност по създаването на европейска система за патентна защита в комисията по правни въпроси. Несъмнено с добри регламенти в тази област ще се даде директен тласък на развитието на иновациите, по-специално по отношение на дейностите и растежа на малките и средните предприятия.
<SPEAKER ID="537" NAME="Silvia-Adriana Ţicău" AFFILIATION="S&amp;D">
(RO) Г-н председател, в края на март 2011 г. равнището на безработицата в Европейския съюз беше 9,5 %, като в еврозоната то беше 9,9 %. Още по-обезпокоително е, че равнището на младежката безработица е почти два пъти по-високо от това за цялото население. Подобряването на деловата среда и на достъпа до финансиране, както и улесняването на достъпа на МСП до структурните фондове, ще способстват за развитието на предприемачески дух. МСП се нуждаят от законодателна и фискална стабилност. Многократните изменения на данъчното законодателство и промените в условията за достъп до различните видове финансови средства затрудняват стопанската им дейност. Друг проблем, особено по време на криза, е, че МСП изпитват отрицателното влияние на забавеното разплащане по техните фактури от страна на публичните институции. Всички тези фактори оказват влияние върху прогнозите на МСП за изпълнението на техните бизнес планове, както и върху стопанската им дейности, и най-вече върху иновационния им капацитет.
<P>
В периода 2006-2008 г. МСП успяха да спечелят едва 33 % от общата стойност на обществените поръчки. Като се има предвид, че обществените поръчки съставляват 17 % от брутния вътрешен продукт (БВП) на Европейския съюз, считаме, че трябва да се повиши участието на МСП на пазара на обществените поръчки. Ето защо призоваваме Комисията и държавите-членки да предприемат необходимите мерки до 2015 г., за да гарантират, че поне 50 % от транзакциите във връзка с обществените поръчки ще се извършват електронно, в съответствие с ангажимента, поет от правителствата на държавите-членки в Манчестър през 2005 г.
<P>
Трябва да отбележа, че единният пазар все още не е действащ по отношение на сектора на услугите, което оказва неблагоприятно въздействие върху стопанската дейност на МСП в Европейския съюз. През 2008 г. Комисията представи, като част от Европейския план за икономическо възстановяване, програмата, която включваше предложения от Европейската инвестиционна банка (ЕИБ) глобален пакет от 30 милиарда евро под формата на кредити, заделени за МСП. ЕИБ възнамеряваше да допълва кредитите за средните предприятия с 1 милиард евро годишно. Бих искала да попитам Комисията на какъв етап е изпълнението на тази програма, дали възнамерява да увеличи финансирането и дали тези средства се разпределят поравно между държавите-членки.
<SPEAKER ID="538" NAME="Mara Bizzotto" AFFILIATION="EFD">
(IT) Г-н председател, три милиона работни места бяха загубени в сравнение с няколко милиона евро, инвестирани в политики за подпомагане. Това е катастрофалният резултат по отношение на въздействието върху малките и средни предприятия (МСП), първо от триумфалния лисабонски проект, а след това и от "фотокопираната" стратегия "Европа 2020", към която дори решаваме да насочим ресурси от следващата многогодишна финансова рамка за периода 2014-2020 г.
<P>
Затова не мога да не изтъкна това, което се питат хиляди европейски граждани и данъкоплатци: каква е ползата от Европа, ако не може да реши икономическите проблеми на континента, ако не може да говори в един глас по въпросите на външната политика и ако прахосва парични средства? Надявам се, че това, което членът на Комисията, г-н Таяни, посочи в няколко случая, ще се сбъдне. Надявам се, че чрез прегледа на кодекса за МСП действително ще успеем да намалим бюрокрацията, да гарантираме достъпа до и възстановяването на кредити, и да улесним интернализацията.
<P>
С Директивата за забавените плащания постигнахме една реална, конкретна цел, но в резултат на политическата воля, а не на евро-пропагандата. Ако с разходите по линия на поредната стратегия отново ще се финансират единствено празни приказки, призовавам европейските институции да изкупят вината си към десетките малки предприемачи от моя регион, Венето, които предпочетоха да отнемат живота си пред това, да станат свидетели на фалита на малките си фирми.
<SPEAKER ID="539" NAME="Krišjānis Kariņš" AFFILIATION="PPE">
(LV) Г-н председател, г-н член на Комисията, много често родителите обръщат внимание на детето, което плаче най-силно, въпреки че в действителност трябва да се обърне внимание на съвсем различно дете. По същия начин политиците и печатът най-често обръщат внимание на големите компании, които разполагат с много средства, които вдигат много шум, въпреки че би трябвало да се обърне внимание на други, а именно, на малките предприятия. За нас, в Европа, големите предприятия са като големи дървета, но тези големи дървета не съставят цялата гора от предприятия. Няколко цифри. Над 90 % от предприятията в цяла Европа са малки и средни, а не големи. Приблизително три четвърти от всички заети лица работят в малки и средни предприятия, които генерират същия дял от брутния вътрешен продукт на Европа. Време е да пренасочим вниманието си от големите предприятия, които вдигат шум - да не кажа като деца, но те наистина вдигат шум - към по-тихите, повечето от които в крайна сметка работят с малките. Така че във връзка с това, г-н член на Комисията, Ви призовавам да обърнете по-голямо внимание на ангажимента на вашата Комисия да намали административната тежест на малките и средните предприятия. Можете да го постигнете, като направите оценка на законодателството си, а не само като въвеждате регламенти, които оскъпяват административното бреме. Като подкрепим малките и средните предприятия, ще ускорим дейността си по стимулиране на икономическия растеж в целия Европейски съюз. Благодаря ви за вниманието.
<SPEAKER ID="540" NAME="Zigmantas Balčytis" AFFILIATION="S&amp;D">
(LT) Г-н председател, приетият през 2008 г. "Small Business Act" трябваше да даде тласък на развитието на малките предприятия и на подобряването на условията за стопанска дейност в Европа. Беше направено много за подобряване на стопанската среда и за опростяване на административните изисквания, като например директивата за издаване на електронни фактури и директивата за забавените плащания. Това обаче не е достатъчно. Днес виждаме, че резултатите не са такива, каквито малките предприятия очакваха.
<P>
Основните приоритети, като например финансирането и опростяването на регулаторните системи за подобряване на деловата среда, не се прилагат системно и последователно. Междувременно се наблюдава значително разнообразие на бизнес средата сред отделните държави-членки. Различните правни режими, осигуряващи защитата на правата на потребителите, които продължават да съществуват, намаляват доверието на потребителя в единния пазар и не насърчават дружествата да разширят дейността си в други държави-членки. По същество това възпрепятства създаването на вътрешен пазар в Европейския съюз, който да е ориентиран към малките предприятия и да е благоприятен за тях.
<P>
Именно малките предприятия бяха най-тежко засегнати от икономическата и финансова криза. Виждаме как дружества изпадат в несъстоятелност или биват обременени с огромни дългове. Вярно е, че предвидихме мерки, за да ги подпомогнем, но за съжаление, те не винаги бяха успешни. Европейският механизъм за микрофинансиране "Прогрес", създаден от Комисията, беше действително много подходяща стъпка за осигуряване на възможности за малките предприятия да получат финансиране по време на кризата. Но както показват различни проучвания, вместо да предоставят заеми на дружествата, националните банки в някои държави-членки въведоха още по-строги условия за кредитиране.
<P>
Европейската инвестиционна банка, която осъществяваше административното управление на тези кредити в продължение на две години, в повечето случаи не разполагаше с информация за прилагането на тези инструменти. Това поражда въпроса: защо изобщо ни е нужен такъв посредник? Очевидното заключение е, че в бъдеще Комисията трябва да поеме отговорността за надзора над изпълнението на такива важни инициативи в държавите-членки.
<P>
Да се надяваме, че прегледът на "Small Business Act" ще ни помогне да разберем и преценим къде трябва да повишим усилията си, така че да можем да създадем среда, която е по-благоприятна за малкия бизнес.
<P>
(Ораторът приема да отговори на въпрос, зададен чрез вдигане на синя карта съгласно
<P>
член 149, параграф 8 от Правилника за дейността)
<SPEAKER ID="541" NAME="Paul Rübig" AFFILIATION="PPE">
(DE) Г-н председател, исках да попитам г-н Balčytis какво е мнението му за програмата "Еразъм за млади предприемачи", тъй като той спомена, че финансовото положение в тази област е станало твърде несигурно в резултат на кризата. Чух, че Комисията възнамерява да ограничи обхвата на тази програма. Не смятате ли, че би било по-разумно, във връзка с финансовата криза, да се осигури възможност на собствениците на малки и средни предприятия да проучат нови сфери на стопанска дейност?
<SPEAKER ID="542" NAME="Zigmantas Balčytis" AFFILIATION="S&amp;D">
(LT) Много Ви благодаря за този въпрос. Как възнамеряваме да преустроим нашето общество и кой ще трябва да се занимава с основните проблеми в бъдеще не само по отношение на малкия но и на големия бизнес - това действително е въпрос от приоритетно значение за нашето бъдеще.
<P>
Програмата "Еразъм", която споменахте, е също много важна и считам, че в бъдеще и Комисията, и Съветът, и Европейският парламент трябва да увеличат усилията си, за да гарантират, че подобни програми няма да пострадат и че отсега нататък ще имаме хора, по-добре подготвени хора, които да изпълнят много от теоретичните желания, които изразихме тук днес. В крайна сметка някой трябва да приложи теорията на практика. Напълно съм съгласен с Вас, че Парламентът не бива да дава съгласието си за намаляване на такива програми в бъдеще.
<SPEAKER ID="543" NAME="Bogdan Kazimierz Marcinkiewicz" AFFILIATION="PPE">
(PL) Г-н председател, работата, която се върши понастоящем във връзка с прегледа на "Small Business Act", следва да се насочи по-специално към установяването на статута на европейско частно дружество, с което ще се улесни трансграничната дейност на стопанските субекти на пазара на ЕС. Въпреки че през последните месеци времето за създаване на дружество намаля, един анализ, извършен от Европейската комисия, показа, че над половината държави-членки все още не отговарят на изискването това да може да се стори за три дни. Нещо повече, болшинството държави-членки все още не правят оценка на въздействието на бъдещите законодателни и административни инициативи върху МСП, като принципът за еднократност също не се прилага изцяло.
<P>
През последните две години списъкът със страните, в които е било възможно да се закрие напълно едно дружество в рамките на една година, е останал непроменен. Затова бих предложил Европейската комисия да се ангажира в още по-голяма степен с усилията за гарантиране на изпълнението на тези разпоредби от страна на държавите-членки. Освен това считам, че по-нататъшните мерки по линия на "Small Business Act" следва да включват и по-голяма наличност на средства за финансиране, достъп до пазари на рисков капитал и изграждане на единични звена за контакт в държавите-членки, за да се улеснят административните процедури.
<P>
Струва си да се отбележи, че за да постигнем целта си за равнище на заетост от 75 %, както е предвидено в стратегията "Европа 2020", е наложително да подкрепим МСП. В резултат на икономическата криза тези МСП изнемогват поради редица допълнителни разходи и не са в състояние да създават работни места.
<SPEAKER ID="544" NAME="Elena Băsescu" AFFILIATION="PPE">
(RO) Г-н председател, "Small Business Act" трябва да се приведе в съответствие с приоритетите на стратегията "Европа 2020" за подобряване на регулаторната среда, за да се удовлетворят потребностите на МСП. Това означава, че представените мерки трябва да се приложат бързо, в тяхната цялост, особено принципът "Мисли първо за малките". Считам, че трябва да се обърне специално внимание на подкрепата за мащабно финансиране на иновативни дружества. По оценка на Комисията, Румъния е образец за добра практика в прилагането на принципа "насърчаване на предприемачеството чрез програмата за стартиране на бизнес". За програмата е заделен бюджет в размер на 21,2 милиона евро и с нея се цели развитието на управленски умения у младежите.
<P>
Забелязвам напредък и в прилагането на принципа за "достъп на МСП до финансиране". Правителството подкрепя създаването и развитието на най-малко 1 100 МСП, ориентирани към младежта.
<SPEAKER ID="545" NAME="George Sabin Cutaş" AFFILIATION="S&amp;D">
(RO) Г-н председател, в началото искам да приветствам предложенията на Европейската комисия по линия на прегледа на "Small Business Act" за Европа. От практическа гледна точка Европейската комисия отбелязва в съобщението си от 23 февруари 2011 г. доста значителния напредък, постигнат от приемането на "Small Business Act" през юни 2008 г., но предупреждава за предизвикателствата, които продължават да съществуват. Следователно МСП все още имат проблеми с разширяването на своята дейност, с повишаването на иновационния си капацитет, с достъпа до пазари и с получаването на финансиране, и се сблъскват с прекомерна бюрокрация. В повечето случаи, когато става въпрос за транспониране на директивите в националното законодателство, определените от Европейския съюз бюрократични изисквания на практика се завишават. За да се гарантира по-голяма прозрачност, всяка държава-членка трябва да представи таблица, в която да се прави сравнение между националните административни мерки и тези, които се изискват в директивите на ЕС. Необходимо е да се направи и оценка на евентуалното въздействие на новите законодателни предложения на ЕС върху МСП.
<SPEAKER ID="546" NAME="Jaroslav Paška" AFFILIATION="EFD">
(SK) Г-н председател, изминаха повече от две години от приемането на инициативата "Small Business Act" и затова е уместно и правилно, че през февруари Комисията оповести уведомление за прегледа на тази инициатива. Изглежда, че усилията ни за насърчаване на законова среда, която е по-благоприятна за малките и средните предприятия (МСП) до този момент не успяват да направят достатъчно впечатление в самия стопански сектор. Ето защо, въз основа на обсъждания с представители на организации, представляващи МСП, Комисията изготви по-нататъшни мерки, с които можем да спомогнем за подобряване на положението им.
<P>
Според мен трябва преди всичко да обърнем по-голямо внимание на въвеждането на новите правила в националните законодателства. Опитът от собствената ми страна показва, че националните чиновнически системи създават невероятни препятствия и упорито се съпротивляват на всички промени, които биха ограничили способността им да измъчват малките фирми. Ето защо считам, че трябва търпеливо и непреклонно да настояваме за опростяването на правилата за МСП и да вярваме, че усилията ни по някакъв начин ще доведат до очаквания резултат.
<SPEAKER ID="547" NAME="Franz Obermayr" AFFILIATION="NI">
(DE) Г-н председател, една подчертано положителна характеристика на "Small Business Act" е разпоредбата, с която се улеснява създаването на дружества по отношение както на времето, така и на разходите. Приветствам и задължаването на публичния сектор да извършва плащания по фактури в рамките на 30 дни.
<P>
Въпреки това все още остават някои бюрократични спънки, например по отношение на паричния поток. Нужно е да направим оценка на степента, в която базелските критерии биха могли да предизвикат тежка криза в сферата на кредитирането на малките и средните предприятия. Що се отнася до трансграничната област, трябва най-сетне да реализираме на практика европейското частно дружество. От гледна точка на фактора разходи/ползи този вид дружество би могло в бъдеще да се окаже по-важно от европейското дружество. В това отношение имам предвид дъщерни дружества и местене на седалища из цяла Европа.
<P>
Накрая бих искал само да отбележа, че трябва да предприемем последващи действия във връзка с мерките за предоставяне на достъп на малките и средните предприятия до Китай и до други пазари в Азия.
<SPEAKER ID="548" NAME="Ildikó Gáll-Pelcz" AFFILIATION="PPE">
(HU) Г-н председател, съгласна съм с твърдението в прегледа, че са необходими по-нататъшни мерки. Считам, че е важно Европейският съюз да има по-добра обща информация за това, как правителствата на държавите-членки прилагат "Small Business Act". Междинният преглед също е важен, защото проблемите на малките и средните предприятия - трудностите при получаване на финансиране, размерът на административното бреме, свръхрегулирането и проблемите, свързани с достъпа до пазара - изглежда придобиват постоянен характер.
<P>
Мисля, че е добра идея и да се даде възможност на малките предприятия да се регистрират като европейски частни дружества и по този начин да се намали административната тежест и, същевременно, че въпросът за интелигентното регулиране е изключително навременен. Основен приоритет тук е да се разпространи принципът за еднократност из цяла Европа и да се проучи дали регулаторната рамка на определени области на политиката е такава, каквато трябва да бъде, и ако не е така, какви промени се изискват.
<SPEAKER ID="549" NAME="Seán Kelly" AFFILIATION="PPE">
(EN) Г-н председател, вярно е, че ако всяко МСП разкрие по едно допълнително работно място, безработицата в Европа ще бъде премахната. В действителност това не е невъзможна задача. Вместо това обаче много от тях закриват работни места, отчасти заради кризата, но и поради засиленото регулиране и бюрокрацията. С това определено трябва да се заемем незабавно.
<P>
Със задоволство отбелязвам, че вчера новото ни правителство обяви мерки за подпомагане на МСП, които днес бяха широко приветствани от деловите среди - мерки, касаещи ДДС, социалното осигуряване, свързано с плащане на вноски, пътния данък и стажовете. На европейско ниво е крайно необходимо да се заемем по-специално с измамите. Сенчестата икономика процъфтява и следва да се атакува в цяла Европа. Нужно е също така да насърчаваме дружествата да се възползват от възможностите на електронната търговия и да създадем общоевропейски патент. Ако го направим, можем реално да сложим край на безработицата, както и да спомогнем за създаването на много нови дружества.
<SPEAKER ID="550" NAME="Sergio Paolo Francesco Silvestris" AFFILIATION="PPE">
(IT) Г-н председател, госпожи и господа, прегледът на "Small Business Act" е голяма възможност, ако се основава на разбирането за това, колко ценни са нашите малки и средни предприятия. В икономическата структура на Италия малките и средните предприятия представляват голяма и съществена част от производствения пазар.
<P>
Те са дори още по-важни в Южна Италия, откъдето съм и аз, защото цялата производствена структура е организирана около малките и средните предприятия. В миналото целите промишлени зони гъмжаха от малки фирми, които гарантираха хиляди работни места. Днес много от тези дружества са обявени в несъстоятелност или закрити, не на последно място поради нелоялната конкуренция, както много добре знаят студентите от Барлета, които са тук днес.
<P>
Така че Европа трябва да изпрати силен, въздействащ сигнал, за да гарантира наличието на по-малко бюрокрация, на по-ниски разходи, на по-голяма прозрачност и на по-малко забавени плащания, както и да осигури стабилността, за която малките и средните предприятия настояват и от която толкова много се нуждаят.
<SPEAKER ID="551" NAME="Оли Рен" LANGUAGE="EN">
Г-н председател, много благодаря на уважаемите членове на Парламента за подчертано сериозното разискване по същество. Комисията е наясно, че е нужно да се направи нещо повече; това беше подчертано от няколко членове на Парламента и аз съм напълно съгласен, че доброто състояние на малките и средните предприятия е решаващо за възстановяването на Европа, за растежа и заетостта.
<P>
Когато нашите малки и средни предприятия се справят добре, икономиката е в добро състояние. Мога да ви уверя, че прилагането на принципа "Мисли първо за малките" и действията, предложени в "Small Business Act", са най-висш приоритет за Комисията. Искам да ви благодаря за подкрепата в това отношение.
<P>
Комисията с нетърпение очаква работата си в тясно сътрудничество с всички заинтересовани участници и особено с Европейския парламент, за да се гарантира ефективното прилагане на "Small Business Act" на европейско равнище и на национално равнище, в държавите-членки. Европейската седмица на МСП през октомври ще бъде добра възможност да поработим заедно за повишаване на осведомеността относно политиката за МСП и потребностите на МСП във всички части на Европейския съюз. Организираме това събитие заедно с Парламента и Комисията.
<SPEAKER ID="552" NAME="Енико Гьори" LANGUAGE="HU">
Г-н председател, г-н Bendtsen каза: "Действия тук и сега!". Аз съм напълно съгласна с тази позиция. Чухме, че малките и средните предприятия са и основни работодатели в Европейския съюз и че след икономическата криза е особено важно да проучим и направим преглед на това, как бихме могли да им помогнем да се възстановят. Унгарското председателство вярва в икономиката и обществото, основаващи се на труда, и счита, че малките и средните предприятия са сред ключовите му партньори в това отношение. От 2008 г. насам икономическата среда претърпя драстична промяна; затова действително е необходим преглед. Ние, от своя страна, също приветстваме съгласието между шестте партии, което г-н Bütikofer спомена, като освен това сме благодарни, че няколко оратори изразиха признателност за усилията на унгарското председателство и за това, че то наистина извежда този въпрос като приоритет.
<P>
Позволете ми да насоча вниманието ви към няколко конкретни въпроса. След като внимателно изслушахме членовете на Парламента, със задоволство отбелязваме, че действително има пълно съгласие по отношение на принципите. Малките и средните предприятия са гръбнакът на икономическия растеж и заетостта в Европа. Затова повишаването на конкурентоспособността на малките и средните предприятия е приоритет и за Съвета. За постигането на тази цел и за да я отрази, Съветът за конкурентоспособност се готви да приеме свои заключения на вече споменатото си заседание на 30-31 май 2011 г., проектът за които ще бъде внесен в Съвета от председателството. Намерението е чрез основните му елементи да се дадат отговори на проблемите, идентифицирани в резултат на прегледа на "Small Business Act". Кои са те? Те са: по-добър достъп до кредити и до пазари, както на европейско, така и на световно равнище, а също и подобряване на условията на достъпа до пазари и намаляване на административните тежести.
<P>
Съветът счита, че транспонирането, в най-кратки срокове, на директивата за забавените плащания - която, както знаете, беше приета - е важно и ние го отбелязваме със задоволство. Съветът се стреми към постигането му и насърчава държавите-членки да го сторят, тъй като по този начин ще падне голям товар от плещите на малките и средните предприятия и значително ще се подобри ликвидността им. За мен е удоволствие също така да обявя, че Съветът е близо до постигането на съгласие относно целите на Комисията за намаляване на разходите по учредяването на стопански субект. Неговата същност е да може да се стартира предприятие най-много за три дни, при максимален разход от 100 евро и с възможност за получаване на лицензите след по-малко от един месец.
<P>
Има два други конкретни въпроса, които искам да спомена. Единият е този за европейския патент. 23 държави-членки вече се присъединиха към засиленото сътрудничество и сега Съветът обсъжда основния регламент. Считаме това за голям пробив от гледна точка на конкурентоспособността на ЕС, и по-специално на конкурентоспособността на малките и средните предприятия. Г-н Creutzmann поиска информация по въпроса за европейското частно дружество с ограничена отговорност и настоя той да бъде третиран като приоритетен. Отбелязахме значителен напредък. Сега само една много малка група от държави-членки не се е присъединила към съгласуваното мнение. Неговото приемане действително би било повратна точка за малките и средните предприятия и затова работим по него много усилено и вярваме, че членовете на Парламента ще могат да упражнят някакъв политически натиск и да създадат мотивация чрез собствените си канали, за да се формира необходимото мнозинство. На няколко пъти разговаряхме за това като съюзници с видните представители на комисията по правни въпроси.
<P>
Накрая, позволете ми да спомена връзката със стратегията "Европа 2020". Считаме, че тук е важно целите, изложени в стратегията, да се превърнат в закони, действия и мерки, които да подобрят положението на малките и средните предприятия, но, разбира се, и държавите-членки трябва да свършат собствената си работа. Европейската рамка сама по себе си не е достатъчна; така например считаме, че данъчните системи трябва да се опростят и да се улесни прилагането им от малките и средните предприятия. Няколко държави-членки действат в този дух. Сред тях е Унгария, която в момента е ротационен председател.
<SPEAKER ID="553" NAME="Председател">
Разискването приключи.
<P>
Гласуването ще се проведе в четвъртък, 12 май 2011 г.
<P>
Писмени изявления (член 149)
<SPEAKER ID="556" NAME="Cristian Silviu Buşoi" LANGUAGE="RO">
Приветствам съобщението на Комисията относно прегледа на SBA, тъй като в него до голяма степен се разглеждат проблемите, пред които са изправени МСП и на които трябва да се намери решение чрез европейски и национални политики.
<P>
В Акта за единния пазар се поставя силен акцент върху подпомагането на МСП. Много от предложените мерки, като прегледът на счетоводните директиви, намаляването на бюрокрацията, подобряването на достъпа до капиталовите пазари и пазарите за обществените поръчки и т.н., фигурират в това съобщение.
<P>
Един от основните проблеми, с които се сблъскват МСП, е липсата на достъп до финансиране, което възпрепятства не само иновациите, но и разрастването на тези предприятия. Специално иновативните МСП се нуждаят от по-широк достъп до неофициално финансиране, както и до такова, основано на вложения от рисков капитал, който е основният източник на финансиране за нови стопански субекти.
<P>
МСП могат да бъдат подкрепяни и чрез национални мерки за данъчно облекчаване, особено през първите няколко месеца от основаването на дружеството.
<P>
Накрая, считам, че директивата за забавените плащания следва да се прилага по справедлив за МСП начин. Освен това, за да се помогне на МСП да разширят трансграничната си дейност, ще трябва да се улесни процесът на възстановяване на трансграничните задължения и незабавно да се приеме статутът на европейското частно дружество.
<SPEAKER ID="556" NAME="Nessa Childers" LANGUAGE="EN">
Инициативата на ирландското правителство за разкриване на работни места правилно е насочена към богатия на длъжности туристически сектор; докато "Small Business Act" на ЕС има потенциала да допълни тази инициатива в областта на МСП през идните години. Целта на SBA е да се намали административната тежест при осъществяването на стопанска дейност и да се подобри достъпът на МСП до финансови средства. Тази вечер членът на Комисията, г-н Рен, съобщи, че благодарение на SBA разходите за извършване на стопанска дейност са намалени успешно с 22 % в някои области и че тази инициатива ще продължи да бъде негов акцент. Главното послание на "Small Business Act" е да се "мисли първо за малките" - да се ориентира стопанското законодателство в целия ЕС към малките и средните предприятия - и тази вечер ЕС се ангажира да продължи да обръща голямо внимание на тази област. За тази цел е важно предприемачите в Ирландия да са напълно информирани за това, как най-добре да се възползват от "Small Business Act".
<SPEAKER ID="554" NAME="Jan Kozłowski" LANGUAGE="PL">
Микро-, малките и средните предприятия играят централна и ключова роля за растежа на европейската икономика; те са главният източник на заетост и оказват съществено влияние върху развитието на конкурентоспособността и иновациите в Европа. Ето защо можем с основание да посочим, че няма да успеем да постигнем целите на стратегията "Европа 2020", ако не подкрепим малките и средните предприятия и ако не улесним пълноценното използване на единния пазар от тяхна страна. Предвидените в "Small Business Act" решения, включително по-малкото бюрократични спънки, подобреният достъп до източници на финансиране и улесненият достъп до пазара, са особено важни и според мен ефективни мерки, с които се цели създаването на възможно най-добрите условия за развитието на МСП. Но проблемите, произтичащи от изпълнението на тези решения на равнище държави-членки, могат да представляват заплаха за тяхната ефективност. Затова се надявам също така, че държавите-членки, които все още не са приложили изцяло тези мерки, ще положат всички усилия, за да гарантират завършването на този процес във възможно най-кратки срокове.
<SPEAKER ID="556" NAME="Marian-Jean Marinescu" LANGUAGE="RO">
МСП се натъкват на трудности, свързани с получаването на достъп до финансиране и до пазара. В бъдещата многогодишна финансова рамка (МФР) следва да се предвидят мерки за преодоляване на тези трудности. Необходима е засилена подкрепа за финансовите програми и инструменти, които вече функционират успешно, но са се оказали недостатъчни, като програмата за конкурентоспособност и иновации. Трябва да се подобри достъпът до финансова подкрепа за новите иновативни дружества под формата на начален капитал. Създаването на европейски фонд за рисков капитал и разширяването на трайните продукти за споделяне на риска, предлагани от Европейската инвестиционна банка чрез Инструмента за финансиране с поделяне на риска, също ще са от полза за МСП. Що се отнася до въпроса за достъпа на МСП до пазара, призовавам Комисията да предложи план за въвеждане и продажба на иновативни продукти на пазара. Освен това е необходим набор от мерки за подпомагане на МСП в изпълнението на новия план за енергийна ефективност.
<SPEAKER ID="556" NAME="Nikolaos Salavrakos" LANGUAGE="EL">
Приветствам тази инициатива на Парламента, защото широкото съгласие сред политическите групи за започване на разискване относно малките и средните предприятия е показателно за тяхната решаваща роля на движеща сила за постигане на растеж в ЕС. Рецесията допълнително затруднява набирането на капитал от страна на малките и средните предприятия. Техният достъп до пазари, до финансиране и до информация трябва да се подобри незабавно. Трябва да ограничим административната тежест, като опростим регулаторната среда. На европейско равнище е важно да се противодейства на черноборсаджийската икономика и да се стимулират малките и средните предприятия. Неотдавна Комисията обяви 12 действия за 2012 г. за стимулиране на единния пазар, включително мерки за финансиране на МСП и на мобилността на работниците - мерки, които считам за стъпка в правилната посока. Като прилагаме интегриран подход на използване на единния пазар и на предимствата, които той предлага, можем да засилим растежа и просперитета на европейско равнище и да дадем нов тласък на предприемачеството. Мерките като европейския патент и европейската професионална карта трябва да се засилят и да намерят широко приложение, за да се повиши конкурентоспособността и заетостта.
<SPEAKER ID="555" NAME="Dominique Vlasto" LANGUAGE="FR">
Европейските малки и средни предприятия (МСП) са източникът на сила за стопанската ни дейност. Тяхното развитие, модернизация и конкурентоспособност следва да са в центъра на икономическата ни стратегия. Затова приветствам предложения от Комисията преглед на "Small Business Act", с който се цели да се отключи потенциалът за растеж на МСП. Все още трябва да се направи много, за да се опрости регулаторната среда и бюрократичните процедури, които налагат тежки ограничения върху дейността и динамиката на нашите предприятия.
<P>
Освен това подкрепям утвърждаването на статута на европейското частно дружество, което би помогнало на нашите МСП да се възползват максимално от единния европейски пазар, като им даде възможност да извършват трансграничната си дейност, без да им се налага да изпълняват често обременителни и обезсърчаващи задължения. Ето защо призовавам Съвета да вземе бързо решение по отношение на тази инициатива.
<P>
Накрая, трябва да подкрепим иновативните МСП, като им предоставим по-добър достъп до разнообразно финансиране, включващо по-специално съществено опростяване на използването на европейските бюджетни кредити, при което все още липсва гъвкавост. Тези бюджетни кредити вече са на разположение и според мен трябва да се мобилизират, за да се осигури по-ефективна подкрепа за развитието на реалната икономика, иновациите и заетостта.
