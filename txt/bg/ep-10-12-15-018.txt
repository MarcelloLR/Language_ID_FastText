<CHAPTER ID="018">
Положението в Кот д'Ивоар (разискване)
<SPEAKER ID="624" NAME="Председател">
Следващата точка от дневния ред е изявление на върховния представител на Съюза по въпросите на външните работи и политиката на сигурност: Положението в Кот д'Ивоар.
<SPEAKER ID="625" NAME="Катрин Аштън">
заместник-председател на Европейската комисия/върховен представител на Съюза по въпросите на външните работи и политиката на сигурност. - (EN) Г-жо председател, положението в Кот д'Ивоар е много опасно, тъй като животът на хората в Кот д'Ивоар е застрашен - както живота на местните жители, така и на много европейци, които живеят и работят в страната.
<P>
Считам, че важни въпроси са поставени на карта - не само ролята, която Кот д'Ивоар играе в Африка, но и огромната работа, извършена от международната общност през последните 10 години в подкрепа на справянето с кризата и за укрепване на стабилността. Президентските избори се очакват от няколко години. Всъщност изборите можаха да се проведат най-после благодарение на народа на Кот д'Ивоар, на работата на ООН с помощта на международната общност и най-вече на Европейския съюз и на посредника, президента на Буркина Фасо, Блез Компаоре.
<P>
Всички кандидати се бяха договорили предварително за основните правила на изборите. Те отреждаха специална роля за специалния представител на генералния секретар на ООН, г-н Choi, при удостоверяването на резултатите от изборите. Европейска мисия за наблюдаване на изборите, водена от г-н Cristian Preda, член на ЕП, беше изпратена в страната. Благодаря му за свършената работата и мисля, че ще направи кратко изявление. Заключението на мисията е, че изборите са проведени в демократични условия. Искрено благодаря и поздравявам г-н Preda и екипа му за смелостта и за отличната им работа, извършена при трудни обстоятелства.
<P>
Резултатите бяха обявени от Независимата избирателна комисия и удостоверени от специалния представител на генералния секретар на ООН. Председателят Барозу и аз бяхме сред първите, които поздравиха президента Уатара за победата му. Международната общност беше единодушна при признаването му. Икономическата общност на западноафриканските държави (ECOWAS) и Африканският съюз бяха напълно ясни в своето послание. Г-н Утара е законният президент на Кот д'Ивоар. На 3 декември парламентарната асамблея АКТБ-ЕС беше също така недвусмислена в декларацията си.
<P>
Призоваваме политическите сили в Кот д'Ивоар да зачетат резултата от изборите, да покажат отговорно отношение и да се въздържат от насилие. Всички усилия сега следва да се насочат към постигането на мирно предаване на властта. Резолюциите на ООН предвиждат целенасочени мерки против онези, които възпрепятстват мирния преход и изборите.
<P>
Африканските органи вече приложиха санкции срещу Кот д'Ивоар. ЕС е готов да поеме отговорностите си във връзка с целенасочените мерки и ясно декларирахме това тази седмица в Съвета с министрите на външните работи на ЕС, но сме готови и да предприемем мерки в подкрепа на законно избраните органи.
<P>
Развитието на ситуацията в Кот д'Ивоар се следи отблизо от много от участниците в процеса и от общественото мнение, особено в Африка и в съседните държави, много от които са също в процес на възстановяване след конфликти и преживяват труден преход към демокрация. Разрешаването от настоящата конституционна криза в Кот д'Ивоар ще изпрати ясен сигнал към всички сили на африканския континент, както към поддръжниците на демокрацията, така и към нейните противници.
<P>
Отговорът на Европейския съюз на тази криза е жизненоважен. Ролята ни на един от главните участници в международната общност ще се засили и доверието към нас като водеща демократична сила ще укрепне, ако нашите действия допринесат за мирното предаване на властта в съответствие с волята на народа на Кот д'Ивоар, ясно изразена по време на свободни и честни избори.
<SPEAKER ID="626" NAME="Cristian Dan Preda" LANGUAGE="FR">
Г-жо председател, уважаемо г-жо Аштън, действително бях начело на мисията на Европейския съюз за наблюдение на изборите в Кот д'Ивоар.
<P>
В началото ще спомена смелостта и ангажираността на наблюдателите от 26 държави, повече от 100 души, 120 наблюдатели, които бяха там, на място, и които свършиха прекрасна работа. Те отбелязаха преди всичко, че гражданите на Кот д'Ивоар от почти всички страни казваха: "Уморени сме". Това беше ключовата дума, множеството гласове, което всъщност означаваше, че изборите се очакваха като завършек на една политическа криза. Всички искаха това да приключи с изборите.
<P>
Има едно изключение, напускащият длъжността президент, г-н Гбагбо, който отказа да предаде властта и си осигури ресурси, за да предотврати приключването на кризата, като учреди конституционен съвет от поддръжници, който твърде лесно анулира благоприятните за опонента му резултати. Това означава, че днес, вместо спокойствие и изход от кризата, имаме още по-сложна криза с много критичен баланс и начало на конфронтация.
<P>
Освен това искам да кажа, че сега вече е много трудно да се избегне конфронтацията. Просто погледнете какво се случи с гласуването в казармите на първия и на втория тур. За съжаление сме изправени пред една изключително деликатна ситуация.
<P>
Не бих искал да завърша, без да изразя благодарността си към баронеса Аштън за ангажирането й с разрешаването на този проблем.
<P>
Искам да й задам един въпрос, тъй като научих, че Съветът е обявил, че скоро ще бъдат приети ограничителни мерки: знае ли се кога ще бъдат приети подобни мерки?
<SPEAKER ID="627" NAME="Véronique De Keyser">
от името на групата S&D. - (FR) Г-жо председател, първо искам да поздравя колегата г-н Preda и неговия екип за забележителната работа, която са извършили. Искам също така да поздравя и баронеса Аштън, върховен представител на Съюза по въпросите на външните работи и политиката на сигурност, за проявената от нея решимост заедно с международната общност при наблюдаването на тези избори. За онези от нас, които са изцяло ангажирани с мисии за наблюдение на избори, които са изключителен инструмент за насърчаване на демокрацията в една държава, фактът, че наблюдавахме такава бърза реакция след опита незаконно да се присвои резултатът от изборите, стопли сърцата ни и се надяваме да има също такава реакция в подобни случаи, ако някога, уви, ситуацията го изисква.
<P>
Също така искам да подчертая, че президентът Уатара (както често са ми казвали) не е кандидатът на Европа. Цялата международна общност се мобилизира, което само по себе си е изключителен акт: Африканският съюз, Икономическата общност на западноафриканските държави (ECOWAS), ООН, Европа и т.н. в един глас, което е историческо постижение.
<P>
По въпроса за желанието на г-н Уатара да изпрати бунтовниците си на улицата, разбира се, доста съм по-обезпокоена, защото не виждам мирно решение на улицата при наличието на противоборстващи страни. Ще спомена един документ, който в момента се подготвя в държавите от АКТБ и който вече беше обсъждан в Киншаса на последната среща на АКТБ, на която някои от нас присъстваха. Неговото заглавие е удивително: "Предизвикателства пред бъдещето на демокрацията и зачитане на конституционния ред”. Един представител от Африка и един от Европа отговарят за неговото изготвяне. Има много правни моменти в текста и три страници са посветени на поделянето на властта, ако някоя от страните се опита да вземе властта по незаконен начин. Тези три страници със съвети описват стъпките, които трябва да се следват, за да не се превърне положението в кървава баня. Сигурно не на улицата, а чрез преговори, целящи установяването на някаква форма на споделяне на властта, е възможно кървавата баня да бъде избегната. Първо, естествено, трябва да се окаже натиск, за да се гарантира, че победителят ще бъде признат.
<P>
Съветвам ви да прочетете този документ. Той е много поучителен и ми показа, че макар африканската политическа култура да не знае много за демокрацията, със сигурност знае много за това как се преговаря.
<SPEAKER ID="628" NAME="Marielle De Sarnez">
от името на групата ALDE. - (FR) Г-жо председател, само преди няколко часа привържениците на Утара достигнаха сградата на правителството и на радиото и телевизията на Кот д'Ивоар и аз искам да изразя безпокойството си, защото опасността от сблъсъци и конфронтация е наистина голяма и абсолютно реална.
<P>
Първото ни задължение тази вечер е да призовем страните към спокойствие и диалог. Това обаче е и отговорност на основните лидери на Кот д'Ивоар. Както отиващият си, така и избраният президент трябва да направят всичко възможно, за да предотвратят нова вълна на насилие в държава, която години наред страда твърде много. Това е първото послание.
<P>
Второто послание е, че от самото начало международната общност, Европа, разбира се, но също и Африканският съюз имаха единна позиция. Те се мобилизираха, за да гарантират, че резултатът от изборите ще бъде зачетен. Натискът трябва да продължи и е необходимо да се приложат санкции. Лоран Гбагбо трябва да признае поражението си. Аласан Уатара трябва неуморно да работи за помирението на народа си. Ние, от своя страна, сме длъжни да не отслабваме усилията си, докато положението не се стабилизира.
<P>
Искам предварително да Ви благодаря, г-жо върховен представител, за Вашето послание, особено тази вечер.
<SPEAKER ID="629" NAME="Isabelle Durant">
от името на групата Verts/ALE. - (FR) Г-жо председател, също като преждеговорящите и аз наистина съжалявам за сериозността на положението днес, за острата политическа криза, а също и за риска от сблъсъци, които могат да избухнат още през следващите часове. Ето защо определено приветствам единната позиция на цялата международна общност и мисля, че освен необходимостта да подкрепяме демокрацията, ние сме отговорни не само за спасяването на народа на Кот д'Ивоар, но и за това да дадем ясен сигнал, че е възможна смяната на властта в Африка. Освен проблема за самия народ на Кот д'Ивоар, неговата сигурност и напрежението в държавата, което може да се засили през следващите дни и месеци, проблемите могат да засегнат и съседните държави. Избори ще се провеждат и в други, съседни държави, където също може да възникне проблем със смяната на напускащия длъжността и новия президент.
<P>
Считам, че е изключително важно в Кот д'Ивоар, без да се предрешава резултатът, въпросът с демократичната смяна да се реши по мирен начин, чрез преговори и с подкрепата на международната общност и противно на всички, които при възможност биха устроили кървава баня или най-малко биха взели гражданското население за заложници. Това е важно не само защото хората там вече са страдали достатъчно, но и защото това ще служи за пример на съседните държави и очевидно имам предвид Конго, където ще се провеждат избори през следващата 2011 г.
<P>
Приветствам изявленията ви за това как да се наблюдава, как да се оказва и да се поддържа натиск през следващите месеци с цел да се запази мирът.
<SPEAKER ID="630" NAME="Elie Hoarau">
от името на групата GUE/NGL.- (FR) Г-жо председател, госпожи и господа, всички ние сме загрижени за сериозната криза в Кот д'Ивоар.
<P>
Естествено, решението на Конституционния съвет на страната да се оспорят резултатите от изборите, официално обявени от Независимата избирателна комисия и в нарушение на закона за изборите, единодушно се осъжда от международната общност.
<P>
Европейският съюз, ООН, Африканският съюз, съвместната парламентарна асамблея АКТБ-ЕС, Икономическата общност на западноафриканските държави (ECOWAS) и скоро със сигурност Европейският парламент настояват за зачитане на официалното обявяване на изборните резултати и за встъпване в длъжност на новия президент на републиката, признат от Независимата избирателна комисия, която, доколкото си спомням, е орган, чиято легитимност е призната от ООН.
<P>
Всички политически групи в Европейския парламент изразиха съгласие по тези съществени въпроси в обща декларация. Те също така призоваха за предприемане на действия за прекратяване на ескалацията на напрежението в държавата, което може да доведе до гражданска война, а това ще бъде хуманитарна, социална и икономическа катастрофа за Кот д'Ивоар, която трябва да се предотврати на всяка цена.
<SPEAKER ID="631" NAME="Salvatore Iacolino" AFFILIATION="PPE">
(IT) Г-жо председател, уважаема г-жо Аштън, госпожи и господа, демокрацията е ценност, по която не може да има преговори: участието, представителството и народният суверенитет са мерило за зрелостта на демократичната система. Събитията в Кот д'Ивоар, обективно отразени от наблюдателите, имат изключително вредни последици за избирателния процес, който трябваше вече да е приключил.
<P>
Изборът на хората беше ясен и недвусмислен и все пак напускащият длъжността, но все още действащ ръководител на правителството, г-н Гбагбо, не е сменен от новия лидер, г-н Уатара. Това е неприемливо за Европейския парламент, както и за всеки човек, който вярва в справедливостта.
<P>
Посредством политически манипулации, Конституционният съвет утвърди напускащия длъжността ръководител, който за съжаление продължава да действа като представител на Кот д'Ивоар. Всичко това е заплаха за разпалване на напрежение и бунтове, които трудно се контролират. Групата на Европейската народна партия (Християндемократи) не приема, че народният вот е подменен чрез подобни макиевелистки прийоми.
<P>
Затова ние настояваме гражданите, които свободно са изразили избора си чрез консенсус, да бъдат управлявани от човека, когото всички единодушно са избрали. ООН ни подкрепя в този процес. Ние, разбира се, настояваме тази тревожна криза да бъде приключена в разумно кратък срок и се доверяваме на авторитетната намеса на баронеса Аштън, така че мнението на Европа да бъде авторитетно и престижно, като се изразява от лицето, заемащо най-високия пост в областта на международните отношения.
<SPEAKER ID="632" NAME="Kader Arif" AFFILIATION="S&amp;D">
(FR) Г-жо председател, г-жо върховен представител, госпожи и господа, току-що бяха проведени изборите в Кот д'Ивоар.
<P>
Международната общност се примиряваше с тяхното отлагане от година на година от режима на Лоран Гбагбо. Непрекъснатите съобщения за това бяха сигнал за някои от нас за трудностите, които имаме в момента, но дълбоко в себе си ние се надявахме, че демократичният дух ще възтържествува в една държава, която дълго страда от безсмислени и неприемливи конфронтации, които се фокусират в частност върху концепцията за националността хората от Кот д'Ивоар.
<P>
Международната общност, и по-конкретно Европейският съюз, както и баронеса Аштън с помощта на моя колега г-н Preda, се мобилизира, за да гарантира, че изборите ще се проведат при възможно най-добри условия, прозрачно и без насилие. Това заслужава похвала.
<P>
С оглед на спокойствието, което преобладаваше и атмосферата на взаимно уважение сред кандидатите, избирателната кампания ни даде повод за надежда, че резултатите ще бъдат приети от всички страни. За съжаление днес демократичният резултат, показан на избирателните урни, е отхвърлен от напускащия длъжността президент.
<P>
Затова утре аз, както и моите колеги, ще гласувам в подкрепа на призива към г-н Гбагбо да приеме, че това, което му изглежда като обрат на съдбата или конспирация е всъщност просто волята на мнозинството от гражданите. Той не може да се вкопчва във властта без да постави под съмнение част от собственото си борческо минало, когато пребиваваше в Европа и се възприемаше като човек, донесъл отново извоюваната свобода и демокрация в страната си.
<P>
Представителят на ООН в Кот д'Ивоар смело пое ролята си и обяви резултатите от гласуването.
<P>
Като първи заместник-председател на съвместната парламентарна асамблея АКТБ-ЕС бих искал да изтъкна, че нашата асамблея прие декларация на 3 декември в Киншаса, която остро осъди Конституционния съвет на Кот д'Ивоар за анулирането на резултатите.
<P>
Декларацията беше обявена въпреки ясната и недвусмислена позиция на държавите-членки на Икономическата общност на западноафриканските държави (ECOWAS) и на Африканския съюз. Днес, режимът на г-н Гбагбо нито е желан от гражданите на страната си, нито е подкрепян от съседите си, нито е приет от международната общност. Затова е крайно време той да признае победата на Аласан Уатара, демократично избрания президент на в Кот д'Ивоар, който трябва да има възможност да поеме отговорността, възложена му от народа възможно най-скоро.
<P>
Г-жо председател, г-жо върховен представител, госпожи и господа, накрая ще отправя искане към Европейския съюз да поеме ролята си и чрез средствата, с които разполага, за да убеди Лоран Гбагбо и незаконното му правителство да приемат, че играта свърши. Няма да позволим неговата упоритост да доведе до хаос в Кот д'Ивоар.
<SPEAKER ID="633" NAME="Charles Goerens" AFFILIATION="ALDE">
(FR) Г-жо председател, ако не беше егото на г-н Гбогбо, в Кот д'Ивоар щеше да бъде източник на вдъхновение за всички развиващи се държави, стремящи се към демокрация.
<P>
Всъщност по време на последните избори народът на Кот д'Ивоар показа значителна политическа зрялост. Освен това, международните структури, като започнем от ООН, никак не бяха впечатлени от последните машинации на един нещастник. Г-н Гбогбо следва да си отиде. Няма друг начин да запази малкото достойнство, което му е останало.
<P>
Досега Европейският съюз реагира адекватно, особено по отношение на предвиждането на санкции. Не трябва да се налагат санкции върху народа, които се изразиха по образцов начин, а върху г-н Гбогбо и приближените му.
<P>
Въпросът ми към баронеса Аштън е: "Какви стъпки възнамерявате да предприемете, ако положението се влоши и гражданите на в Кот д'Ивоар, както и чужденците, живеещи там, са заплашени от използването на сила? Освен това мислите ли, че ECOWAS и Африканският съюз имат достатъчен капацитет да се справят с проблема?”
<SPEAKER ID="634" NAME="Niccolò Rinaldi" AFFILIATION="ALDE">
(IT) Г-жо председател, уважаема г-жо Аштън, госпожи и господа, положението в Кот д'Ивоар е тест, на който не можем да си позволим да се провалим.
<P>
Това преди всичко се отнася за Европейския съюз, защото няма начин да признаем една открадната победа, но не можем и да спрем да оказваме максимален натиск върху ръководителите на Кот д'Ивоар във връзка с тази огромна измама. Освен това, дори едно евро от европейските данъкоплатци не бива да се окаже, нито дори да премине през едно незаконно правителство, което не зачита дори най-елементарните превила на демокрацията. Кот д'Ивоар трябва д знае това.
<P>
Кот д'Ивоар е също така тест за Африканския съюз, който се занимава с положението по много интересен начин, като до момента показва на твърдост и единство, които бяха немислими само преди 10 или 15 години. Това е знак, че случващото се в Кот д'Ивоар не следва да се използва за възраждането на старите стереотипи за черна Африка, които са несъвместими с демокрацията.
<P>
Въпреки че балансираме на ръба на повсеместно насилие, което би било катастрофално, обществото в Кот д'Ивоар също премина през труден тест: даде мнозинството от гласовете си за реформисткия кандидат г-н Уатара и изглежда е взело поука от големия писател на Кот д'Ивоар, Ahmadou Kourouma, който през 1998 г. публикува книга с подходящото заглавие "En attendant les votes des bêtes sauvages" (В очакване на вота на дивите зверове), в която разказва същата история от демократична и много характерна за Кот д'Ивоар гледна точка.
<SPEAKER ID="635" NAME="Elena Băsescu" AFFILIATION="PPE">
(RO) Г-жо председател, изборите в Кот д'Ивоар доведоха до безпрецедентна ситуация, когато и двамата кандидати на президентските избори претендират, че са победили и всеки от тях е назначил министър-председател. Има само един законен президент: президентът Уатара. Смятам, че всички политически сили трябва да зачитат волята на народа, изразена чрез резултатите от изборите на 28 ноември. Още повече че ООН, Избирателната комисия и много европейски държави признаха лидера на опозицията като законен победител.
<P>
В същото време можем само да съжаляваме за проявите на сплашване, насочени срещу наблюдателите на ЕС, които доведоха до прекратяване на мисията. Политическата нестабилност вече има значителни последици. Африканският съюз неотдавна реши да отстрани Кот д'Ивоар от всички дейности на организацията. В допълнение, съществува риск от възобновяване на гражданската война от 2002 г.
<P>
Ето защо Кот д'Ивоар може да направи избор между два сценария: единият запазва демокрацията и продължава напредъка, а другият води до изолация от африканската общност.
<SPEAKER ID="636" NAME="Катрин Аштън">
заместник-председател на Европейската комисия/върховен представител на Съюза по въпросите на външните работи и политиката на сигурност. - (EN) Г-жо председател, ще бъда кратка, защото всичко, което може да се каже, беше вече казано по много добър начин. Г-н Preda, благодаря още веднъж на Вас и на Вашия екип за смелостта и за работата ви по време на изборите. Поздравявам ви.
<P>
Искам накратко да се спра на два въпроса. Разбира се, че поддържам връзка с Бан Ки-Мун през цялото време. Ние разговаряхме в началото на кризата, обсъдихме изключително неприятната ситуация и се договорихме да си сътрудничим по всички въпроси. Също така трябваше да гарантирам, че представителите на ЕС на място получават всякаква помощ: ние имахме резервни планове за тяхната безопасност, както можете да очаквате.
<P>
Ще отговоря и на конкретния въпрос за санкциите. Очаквам списъкът да е готов в рамките на следващите няколко дни. Искаме възможно най-скоро да свършим това и да оказваме възможно най-голям натиск. Съществува реална опасност от насилие и от неясност относно случващото се. Трябва да бъдем много твърди и много ясни и да работим в колкото може по-тясно сътрудничество с международната общност и да оказваме възможно най-голям натиск и да направим каквото е необходимо, за да постигнем задоволително разрешаване на проблема. Изключително съм благодарна за подкрепата на Парламента за работата, която вършим.
<SPEAKER ID="637" NAME="Председател">
Внесени са шест предложения за резолюции съгласно член 110, параграф 4 от Правилника за дейността.
<P>
Разискването приключи.
<P>
Гласуването ще се проведе от 12,00 ч. в четвъртък, 16 декември 2010 г.
<P>
Писмени изявления (член 149)
<SPEAKER ID="638" NAME="Katarína Neveďalová" LANGUAGE="SK">
Госпожи и господа, двама кандидати за президент обявиха победата си и положиха клетва на 4 декември. Не е възможно обаче на избори за президент да има двама победители в една държава. Положението в Кот д'Ивоар е опасно, тъй като всички много добре знаем, че страната, носеща белезите от години на конфликти и насилие, е особено чувствителна към действия, които биха могли да доведат до повторение на гражданската война, избухнала през 2002 г. след жесток преврат.
<P>
Мерките, предприети от международната общност, представена от наша страна от Европейския съюз, трябва внимателно да се обсъдят и да не се отлагат за по-късна дата, защото ще имат решително въздействие върху живота на жителите на Кот д'Ивоар.
<P>
Ето защо съм напълно съгласна с думите на баронеса Аштън. Налагането на санкции е едно от възможните решения от страна на ЕС, за да се накажат онези, които блокират мирната смяна на политическите елити. Санкциите трябва да спомогнат за налагане на волята на народа в Кот д'Ивоар. Не бива обаче да забравяме местното население и трябва да му помогнем да подобри сигурността си, така че да живее в свободна и демократична държава.
