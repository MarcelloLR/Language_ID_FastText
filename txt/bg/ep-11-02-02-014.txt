<CHAPTER ID="014">
Подготовка на заседанието на Европейския съвет на 4 февруари 2011 г. (разискване)
<SPEAKER ID="040" NAME="Председател">
Следващата точка са изявленията на Съвета и на Комисията относно подготовката на заседанието на Европейския съвет на 4 февруари 2011 г. Давам думата на г-жа Гьори, действащ председател на Съвета.
<SPEAKER ID="041" NAME="Енико Гьори">
действащ председател на Съвета. - (HU) Г-н председател, госпожи и господа, г-н член на Комисията, много съм доволна, че мога да говоря с вас преди следващото заседание на Европейския съвет, въпреки че ролята на действащото председателство е определена от Договора от Лисабон по такъв начин, че подготовката на заседанията на Европейския съвет е преди всичко отговорност на постоянния председател. Действащото председателство си сътрудничи много тясно с постоянния председател при подготовката на заседанията например в случая със заседанието на Съвета по общи въпроси, което се проведе в понеделник по време на унгарското председателство. Освен това естествено наблюдаваме прилагането на заключенията на Европейския съвет както в Съвета по общи въпроси, така и в други състави на Съвета.
<P>
Позволете ми, първо, да очертая основните въпроси в дневния ред на заседанието през февруари, които касаят най-вече енергетиката и иновациите. При определянето на стратегията "Европа 2020" през март 2010 г. Европейският съвет реши да проведе тематичен дебат относно енергетиката и иновациите. Считам, че не е необходимо да подчертавам колко изключително важни са двата сектора за икономическия растеж и заетостта. Защото задачата на Европейския съвет е не само да отговори на преки кризисни ситуации, но и да формулира стратегическите насоки за бъдещето.
<P>
Да започнем с енергетиката. Енергийната сигурност е приоритет за всички нас. Тя изисква по-голяма степен на интеграция и взаимосвързаност на енергийния пазар. Трябва да повишим разходите за научноизследователска и развойна дейност, да направим икономиката по-конкурентоспособна и устойчива и да засилим сътрудничеството между основните държави производители, транзитни държави и държави потребители. Затова първият елемент е интегриран и взаимосвързан енергиен пазар. Създаването на цялостен вътрешен енергиен пазар е необходимост. За целта Европейският съвет трябва да вземе решения за няколко важни стъпки.
<P>
Първо, трябва да приложи законодателството в областта на вътрешния енергиен пазар. Имаме още задачи и в регулаторната сфера. Трябва например да опростим процедурите за издаване на разрешения за изграждане на нова инфраструктура. Освен това трябва да положим сериозни усилия за модернизиране и разширяване на европейската енергийна инфраструктура, както и да свържем пазарите чрез трансгранично сътрудничество. Не трябва да позволим нито една държава или регион в ЕС да останат изолирани. Всичко това трябва да се финансира предимно от частния сектор. Освен това трябва да се установят подходящи принципи за поделяне на разходите при трансграничните инвестиции. Трето, ще има проекти, които ще са от изключителна важност за енергийната сигурност, но няма да са достатъчно атрактивни за частния капитал да ги финансира изцяло. В такива случаи може би ще бъде оправдано да се предостави ограничено публично финансиране на проекти със средства на държава-членка или на ЕС. Целта на настоящите обсъждания обаче не е да се предрешат разискванията относно многогодишната финансова рамка, които ще започнат в края на юни.
<P>
Втората основна тема в областта на енергетиката е енергийната ефективност и енергията от възобновяеми енергийни източници. Излишно е да казвам, че те повишават конкурентоспособността, насърчават сигурността на енергийните доставки и понижават разходите, свързани с устойчивостта. През 2011 г. Съветът ще разгледа предложението, което ще бъде внесено от Комисията, относно новия план за енергийна ефективност. Предложението ще отчете постигнатото до момента по отношение на заложените до 2013 г. цели на ЕС в областта на енергийната ефективност и ще предвиди допълнителни мерки. Външните отношения също са от изключително значение за енергийната политика. Действията на ЕС и държавите-членки спрямо ключовите държави производители, транзитни държави и държави потребители трябва да бъдат координирани по-системно. Би било удачно например държавите-членки да обменят информация помежду си относно сключени договори не само за природен газ, както правят днес, но и за други видове енергия. Трябва да започне конкретна работа за установяване на партньорства с основните действащи лица по отношение на регулаторните подходи по всички въпроси от общ интерес. Това, разбира се, се отнася за Русия, но и за всички партньори и съседи на ЕС.
<P>
Сега към темата за иновациите. Иновациите са това, което може да помогне за решаване на най-важните социални предизвикателства на нашето време като здравето, продоволствената и енергийна сигурност, устойчивото развитие, изменението на климата и застаряването на населението, а също и да предостави възможности за нови пазари. Иновациите също могат да помогнат за решаване на дилемата между бюджетната дисциплина и политиката, насочена към насърчаване на растежа. Откъде можем да набавим финансиране за растежа, докато той все още се нуждае от външна подкрепа? Не с кредит, тъй като не желаем кредити. Искаме да се преборим с дълга все пак. Именно с иновациите може да се разкрие творческата сила, която ще ни помогне да дадем подходящите отговори. Следователно в темата за иновациите трябва да се съсредоточим върху преодоляването на значимите социални предизвикателства и да постигнем напредък към европейско научноизследователско пространство. Трябва да гарантираме свободното движение на изследователите, да подобрим рамковите условия за иновационните предприятия и Европейският съвет трябва да разгледа въпроса за класирането на държавната помощ.
<P>
Енергетика и иновации: инвестиции, насочени към бъдещето. Европейският съвет обаче трябва да се занимае и с настоящите икономически и финансови въпроси, тъй като всички знаем, че кризата все още не е напълно преминала. Ние сме в деликатна ситуация. Трябва да направим всичко по силите си да защитим единната валута, еврото, и да успокоим пазарите. Европейският инструмент за финансова стабилност трябва да бъде укрепен и да се обсъдят стрес тестове за банките. Унгарското председателство отдава голямо значение на пакета от шест закона относно икономическото управление. Ние искаме да докладваме за напредъка на консултациите в Съвета и в Парламента пред държавните и правителствени ръководители. И накрая, трябва да видим какви по-нататъшни общи мерки са необходими за гарантиране на конкурентоспособността и, разбира се, в настоящото сериозно положение държавните и правителствени ръководители ще говорят за Тунис и Египет.
<P>
Госпожи и господа, считам, че ще имаме Европейски съвет, който ще се занимава с много трудни теми и който ще формулира конкретни въпроси, които ще определят работата на Съвета в следващите месеци, която ще ви бъде представена от председателя Херман ван Ромпьой след заседанието.
<SPEAKER ID="042" NAME="Жозе Мануел Барозу">
председател на Комисията - (EN) Г-н председател, Европейският съвет ще се проведе в много важен момент за нашите съседи Египет, Тунис и Беларус. Макар положението в трите държави да е специфично, очаквам от Европейския съвет да заяви много ясно, че принципите на правовата държава и зачитането на основните права и плуралистичната демокрация трябва да бъдат приложени и спазвани. Демокрацията е наистина най-добрият начин за постигане на стабилност и просперитет в тези страни, както навсякъде другаде.
<P>
В петък Европейският съвет ще обсъди две области, които също са много важни за бъдещето на Европа и нейната икономика: енергетика и иновации. И двете са основни елементи на стратегията "Европа 2020" и на целта ни да възстановим устойчивия растеж и да повишим конкурентоспособността на Европейския съюз. Нека не забравяме, че енергетиката и иновациите са две области, в които методът на Общността и европейското измерение могат да предложат голяма добавена стойност. Това е важно в настоящата обстановка.
<P>
Със стратегията "Европа 2020" вече договорихме набор от амбициозни цели и задачи в областта на енергетиката и иновациите. Мога да спомена водещата инициатива "Съюз за иновации", приета през октомври миналата година, или водещата инициатива "Европа за ефективно използване на ресурсите", която беше приета миналата седмица и в която енергията заема важно място.
<P>
Така че Европейският съвет тази седмица трябва да определи ясни, конкретни резултати. Обсъждането и резултатите трябва да бъдат възможно най-оперативни и продуктивни.
<P>
Описах енергийната политика като следващия голям проект за европейската интеграция и не е трудно да се разбере защо безопасните, сигурни, устойчиви и достъпни енергийни доставки са от ключово значение за нашите икономически и стратегически интереси като глобален играч. Вече направихме много с нашия пакет относно климата и енергетиката и със законодателството по отношение на вътрешния пазар. Трябва да градим върху това, като се възползваме от възможностите, предоставени с Договора от Лисабон, като задълбочим сътрудничеството и като стартираме инициативи в нови области като енергийната сигурност.
<P>
Ето защо първият тест на надеждността на нашата енергийна политика предоставя това, което вече сме договорили.
<P>
Комисията очерта мерките, които считаме, че са спешно необходими, в нашите съобщения относно енергетиката до 2020 г. и енергийната инфраструктура. Искам Европейският съвет да подкрепи тези приоритети, и по-конкретно да поеме ясен ангажимент да завърши нашия вътрешен енергиен пазар до 2014 г. Също така тази година трябва да се заложи общ технически стандарт за батерии за електрически автомобили, както и за интелигентни мрежи и уреди за отчитане на консумацията до края на 2012 г.
<P>
Истински интегрираният вътрешен пазар на енергия е ключът към засилен растеж и заетост, насърчаване на технологичния напредък, модернизиране на нашата инфраструктура и намаляване на зависимостта ни от нестабилността на вноса и цените.
<P>
Трябва да гарантираме също така, че когато става дума за енергия, нито една държава-членка не е изолирана от останалата част на Европа. Искам държавите-членки да се споразумеят за премахване на енергийните острови в Европа най-късно до 2015 г.
<P>
Свършихме добра работа, като свързахме балтийските държави с континенталната система. Сега ще се обърна към Централна и Източна Европа да задвижат енергийните връзки север-юг. Искам през есента да бъде договорен план за проектите, необходими за свързването на Балтийско и Адриатическо море.
<P>
Докато сме на път да постигнем нашите цели по отношение на енергията от възобновяеми източници, то ще отговорим само на половината от целите ни относно енергийната ефективност. По-ефективното използване на енергията е ключът за освобождаването на огромни екологични и икономически ползи - и за намаляване на годишната сметка за енергия на Европа с около 200 млрд. евро. Също така може да създаде два милиона работни места до 2020 г.
<P>
Така че ще поискам от Европейския съвет да даде нов тласък на стремежа ни към енергийна ефективност. Можем да използваме мащаба на обществените поръчки в целия ЕС да дадем истински тласък на енергийната ефективност, а това означава местни работни места, работни места, които не могат да бъдат предоставени на външни изпълнители, работни места за малки и средни предприятия и реални спестявания както за промишлеността, така и за домакинствата.
<P>
През следващите няколко седмици Комисията ще приеме план за енергийна ефективност, който ще предложи конкретни мерки за повишаване на енергийната ефективност, например до 1 януари 2012 г. всички държави-членки следва да включат стандарти за енергийна ефективност в обществените поръчки. След това Комисията ще направи преглед на напредъка, постигнат с мерките до 2013 г., и ще разгледа допълнителни мерки, включително правно обвързващи цели, ако е необходимо.
<P>
Държавите-членки трябва да се споразумеят за краен срок за включване на стандарти за енергийна ефективност във всички обществени поръчки за обществени сгради и услуги. От своя страна, Комисията има готовност да проучи нови мерки в областта на икономията на енергия за градовете, устойчивите биогорива, интелигентните мрежи и съхранението на енергия.
<P>
Трябва да се съсредоточим и върху външното измерение на европейската енергийна политика. Само преди две седмици проведох насърчителни обсъждания с президентите на Азербайджан и Туркменистан относно достъпа на Европа до каспийски природен газ, което ще позволи осъществяването на Южния коридор. Важен напредък беше постигнат с подписването на съвместна декларация с Азербайджан и конкретен ангажимент от Туркменистан да доставят газ за Европа.
<P>
Посланието от това посещение е следното: когато вземаме ключови решения в областта на енергетиката съвместно в Европа, ние сме силен играч в световната надпревара за енергийни ресурси. Подчертаването на важността на външното измерение на енергийната политика на Европейския съюз следва да е основното послание на Европейския съвет, така че очаквам много важно обсъждане на енергетиката по време на Европейския съвет и - щастлив съм да кажа - тук, в Европейския парламент. Знам, че Парламентът подкрепя силна европейска политика в областта на енергетиката, а председателят на Парламента подкрепя по-твърд ангажимент на Европа по отношение на енергийната политика.
<P>
Относно иновациите считам, че вече има принципно съгласие какви следва да са резултатите от Европейския съвет. Може би малко по-неясно е колко належащи, колко отчаяно належащи са действията, защо насърчаването на научните изследвания и иновациите е необходимо сега, когато всички държави-членки вземат трудни решения къде да намалят бюджетите си.
<P>
Фискалните съображения и обществената подкрепа за иновациите не са противоречащи си политики. Няколко държави-членки показаха, че може да се намали общият бюджет при запазване на разходите в полза на растежа по-специално за научни изследвания и иновации. Това е важно, тъй като постигането на иновативна икономика е основната, дълбока структурна промяна. Нашите конкуренти го знаят, вече залагат на иновациите.
<P>
За да не изостанем, се нуждаем от одобрението на Европейския съвет за нашия стратегически и интегриран подход към иновациите. Иновациите трябва да бъдат част от нашата икономическа политика, а не просто инструмент за научни изследвания, както считат някои.
<P>
На европейско равнище можем да добавим истинска стойност, като подобрим рамковите условия за научните изследвания и иновациите в Европейския съюз. Европа трябва да се превърне в естествен център на иновациите чрез ефективна стандартизация, по-добро използване на правата на интелектуална собственост, обществени поръчки в полза на иновациите и мерки за финансиране на малки иновативни предприятия.
<P>
За голяма част от това не трябват пари, а политическа воля. Политическата воля да се предприемат мерки с европейски подход и европейско измерение.
<P>
Можем също така да изстискаме много повече от европейското научноизследователско пространство, възползвайки се пълноценно от единния пазар например чрез подобряване на мобилността на изследователите.
<P>
Освен да запазим разходите, трябва да харчим и по-добре. С прегледа на бюджета започнахме разискване по въпроса как да опростим начина, по който се харчат парите на Европейския съюз, и да работим за обща стратегическа рамка за финансиране на научните изследвания и иновациите. Да получим по-добра стойност за парите означава също и да намалим бюрокрацията, така че финансираните от ЕС учени да могат да прекарват повече време в лабораторията или върху работата си, а не да губят време в бюрокрация. Никога няма да привлечем най-блестящите учени и най-иновативните предприятия с непоследователни инструменти за финансиране на основата на сложни и бюрократични правила.
<P>
Така че Европейският съвет този месец ще обсъди енергетиката и иновациите. Но няма да избегне икономиката. Икономиката, проблемите на безработните - това продължават да бъдат най-големите притеснения на нашите граждани.
<P>
Току-що поставихме началото на първия Европейски семестър - икономическото управление в действие. Годишният обзор на растежа беше приет добре. Посланията бяха точни и ясни. Това осигурява необходимите насоки на равнище Европейски съюз, така че държавите-членки могат да вземат под внимание нашата взаимозависимост в своите национални политически решения.
<P>
Вече е постигнат добър напредък по законодателните предложения, които ще подкрепят нашата нова система за икономическо управление. Искам да благодаря на унгарското председателство. Унгарското председателство има пълната ми подкрепа да ускори работата, за да гарантира приемане до юни.
<P>
Освен това като част от цялостния отговор ще трябва да отговорим на нерешените въпроси по отношение на Европейския инструмент за финансова стабилност (ЕИФС) и на Европейския механизъм за стабилност.
<P>
Що се отнася до ЕИФС, освен разширяването на обхвата му, залогът сега е как да се увеличи ефективният му капацитет за кредитиране - както се посочва от Комисията в годишния обзор на растежа.
<P>
Разбира се, въпросът трябва да се разглежда в контекста на цялостния отговор. Обсъжданията в Европейския съвет в петък най-вероятно ще обхващат необходимостта от по-добра координация на икономическите политики в Европейския съюз и в еврозоната. Приветствам подобно разискване, което отговаря много добре на годишния обзор на растежа на Комисията. Всъщност идеята на Европейския семестър е не само координиране на бюджетните политики, но и разглеждане на по-общи въпроси като макроикономическите дисбаланси и пропуските в конкурентоспособността.
<P>
Неотдавна чухме някои авторитетни гласове да се изказват в полза на задълбочаването на икономическото управление, но в същото време заявиха, че това може да стане само чрез междуправителствения метод.
<P>
Трябва да е ясно следното: Комисията приветства задълбочаването и ускоряването на икономическото управление и координацията на политиката, включително в рамките на еврозоната. Но сме твърдо убедени, че Договорът предоставя подходящата рамка и инструменти за постигането на това. Всъщност не можем да вървим напред с каузата ни, ако паралелни структури работят напълно несъгласувано.
<P>
Създаването на система за засилено икономическо управление на ЕС, и по-специално на еврозоната извън рамката на Съюза, повдига важни и политически много чувствителни въпроси. Държавите-членки трябва да приемат мерки, които напълно отговарят на метода на Общността и на рамката, предвидена в Договора. Доколкото мерките са от национална компетентност - а, разбира се, някои от тях са национална отговорност - изпълнението трябва да отговаря на общата рамка на Съюза.
<P>
Наистина считам, че това е изключително важен въпрос, защото можем да постигнем голям напредък в областта на икономическото управление. Нуждаем се от - и говорим в полза на - по-добра координация на политиката и по-добро икономическо управление, но трябва да го направим по начин, който е в съответствие и е съвместим с Договорите и с подхода на Общността.
<P>
Комисията ще обърне специално внимание на тези въпроси. Договорът, с произтичащия от него "метод на Общността", предполага пълно зачитане на ролята на всички европейски институции.
<SPEAKER ID="043" NAME="Joseph Daul" LANGUAGE="FR">
Г-н председател, г-жо Гьори, г-н Барозу, госпожи и господа, какво ще разбере европейското общество от срещата на лидерите този петък в Брюксел? Ще разбере ли, че се търсят на добра воля европейски решения на европейските предизвикателства - еврото, енергетиката, научните изследвания и иновациите, заетостта? Или за пореден път ще бъдем жалка гледка на разделение и борби за власт? С какви заглавия ще излязат големите вестници? Какво ще говорят хората в събота в блогове и във Фейсбук за решенията на Европейския съвет? За плахостта на Европа пред положението на средиземноморските страни, които копнеят да се спазват правата им, или напротив, за нейното ръководство? Дългът на Европа в това отношение е съвсем ясен: тя трябва да впрегне всичките си ресурси и дипломатически умения да подпомогне прехода и организирането на демократични и свободни избори.
<P>
Госпожи и господа, за групата на Европейската народна партия (Християндемократи) решението на нашите проблеми е да имаме повече Европа, а не по-малко. Решението не е в повече национални победи, а в повече общи победи и повече координирани отговори. Решението не е в по-свободно прилагане на общите ни правила, а в по-голяма дисциплина. Решението, госпожи и господа, не е в по-големи различия между нашите бюджети, в нашето трудово законодателство и в нашите данъчни ставки, а в по-голямо сближаване.
<P>
Според групата PPE от кризата трябва да научим един урок и той е, че без обща визия и без споделени ресурси нашите държави ще затънат в слаб растеж и социална криза. Ако трябва да научим само един урок от кризата, той е, че като мислим, работим и инвестираме като европейци, нашите страни ще излязат от трудното положение, в което се намират, и ще бъдат завинаги по-силни.
<P>
Какво друго ще ни накара да действаме като един, ако не трудностите, които изпитваме? Заедно с Европейската комисия, по-голямата част от колегите в залата и, сигурен съм, мнозинството от 500-те милиона европейци питат Европейския съвет следното: кога ще действаме и ще реагираме повече като един?
<P>
Що се отнася до еврото, сега знам, че нашите правителства ще се държат и няма да позволят на спекулантите да унищожат 60 години европейска интеграция. Сега ги призовавам да се съсредоточат върху укрепването на Механизма за финансово стабилизиране, тъй като това е от съществено значение. Призовавам ги по-конкретно да засилят бюджетната дисциплина и да продължат с усилията за намаляване на държавния дълг. Европейското управление е sine qua non за успеха на нашия общ проект. Моята група го подкрепя толкова, колкото и еврото, тоест напълно.
<P>
Решението на нашите проблеми, както казах в началото, е да имаме повече Европа, а не по-малко. Това важи за заетостта и икономиката, но също и за енергетиката, тема, която Съветът ще разгледа също в петък. Да имаме повече Европа означава най-вече изцяло да прилагаме вече съществуващите закони по отношение на вътрешния енергиен пазар. Напълно функциониращият пазар ще ни направи по-конкурентоспособни, ще гарантира сигурността на нашите доставки и ще позволи значително увеличаване на производството на енергия от възобновяеми източници.
<P>
Да имаме повече Европа означава и да насърчим нашите държави да се изправят пред предизвикателството да повишат своята енергийна ефективност с 20% до 2020 г. Те сами си поставиха тази цел. Трябва да гарантираме, че ще я постигнат, или в противен случай ще трябва да повишим стандартите. И накрая, да имаме повече Европа в областта на енергетиката означава повече инвестиции. По оценки на Комисията ще ни струва един милиард евро да достигнем необходимото ниво на инфраструктурата. Очакваме амбициозни решения от Европейския съвет, за да го постигнем. Европа се нуждае от сигурна, чиста енергия точно толкова, колкото се нуждае от политика в областта на научноизследователската и развойна дейност и политика за насърчаване на промишлените иновации. Тук също решението е да имаме повече Европа и да обръщаме повече внимание на малките и средните предприятия. Решението е да намалим бюрокрацията до минимум и най-накрая да постигнем споразумение относно европейски патент. В областта на иновациите също очакваме общи решения от нашите лидери, а не тесногръди препирания.
<P>
Госпожи и господа, време е да се откажем от рефлексните ни действия от миналото. Да насърчаваме нашите различия е много хубаво, но да ги направим взаимно допълващи се е още по-добре. Отделните инициативи могат да бъдат полезни, но отборната игра е начинът да спечелим мача. Да имаме национални амбиции е напълно нормално, но да разберем, че играта се печели на международно равнище, ако играем като отбор, е начинът да се гарантира бъдещето на хората в Европа.
<SPEAKER ID="044" NAME="Martin Schulz">
от името на групата S&D. - (DE) Г-н председател, групата на Прогресивния алианс на социалистите и демократите в Европейския парламент проведе изслушване вчера, по време на което се подготвихме за енергийната среща на високо равнище в края на седмицата. Моята колега г-жа Ulvskog ще опише по-подробно какво обсъждахме по-късно. Аз ще посоча само два важни елемента.
<P>
Ако оценим степента на изпълнение на национално равнище на целите 20-20-20, които приехме и които бяха възхвалявани от някои правителства на Европейския съюз, понастоящем можем да постигнем не повече от 9% от заложеното. Затова от гледна точка на енергийната политика срещата на високо равнище в края на седмицата е кризисна среща и ако не се ангажираме изцяло, целите няма да бъдат постигнати.
<P>
Вторият ми коментар е, че виждаме тенденция в цените на енергията, която води до енергийна бедност в Европа. Енергията и енергийните доставки започват да се разглеждат като привилегия от голяма част от домакинствата. Допълнителните разходи, свързани с отдаването под наем, се увеличават до такава степен, че в бъдеще хората с ниски доходи ще трябва да носят дебели пуловери, защото не могат да отопляват домовете си. Прекъсването на енергийните доставки е социална несправедливост. Енергийната среща на високо равнище трябва да разгледа и този въпрос.
<P>
(Ръкопляскания)
<P>
На срещата, разбира се, ще се обсъждат и други неща и искам да коментирам казаното от председателя на Комисията. Правителството на Федерална република Германия - под ръководството на федералния канцлер - направи пълен обрат. Всичко, което досега не беше наред с икономическото управление, което беше социалистическа идея, сега изведнъж е правилно. Е, по-добре късно, отколкото никога. Председателят на Комисията е прав за едно нещо обаче. Този обрат не трябва да води до промяна на посоката, която нарушава баланса на европейските институции.
<P>
Едно е абсолютно ясно: цялата европейска политика в рамките на действащите Договори трябва да се решава в съществуващите институции. В основата на това е Комисията, не друга институция, поради следната основна причина: Комисията е институцията, която е свързана с Парламента в това отношение, и парламентарното разрешение за действията, предприети в областта на суверенитета - а паричните въпроси са ключови въпроси на суверенитета - е от съществено значение. Затова казваме "да" на икономическото управление, но практически прилагано от Комисията и контролирано от Европейския парламент. Това е основно условие за запазване на баланса на европейските институции.
<P>
(Ръкопляскания)
<P>
Намираме се в положение, при което Европа е изправена пред вътрешни предизвикателства, както и пред предизвикателства в областта на международната политика. Аз съм - заявявам го съвсем открито тук - обезпокоен от изявленията на някои европейски политици. Обезпокоен съм от липсата на Европа в един исторически процес. Правите изявление, г-н Барозу - отлично. Г-н Ван Ромпьой прави изявление - много добре. Баронеса Аштън прави изявление - чудесно. След това г-жа Меркел, г-н Саркози и г-н Камерън правят съвместно изявление - не знам какво стои зад този нов съюз - също чудесно. Обаче никой, в пряк диалог с хората, които се борят за своята демокрация, не говори за това как ние, европейците, може да помогнем и да подкрепим този процес.
<P>
Можете да напишете всичко, което пожелаете, но хартията няма да ни помогне. Не трябва да губим възможността, която имаме тук. Тази седмица г-н Cohn-Bendit ми представи голяма възможност, която се е открила. Трябва да призная, че не я забелязах на пръв поглед, но хората, които демонстрират по улиците, хората, които водят революцията, имат предвид всичко друго, но не и религиозна държава. Те искат секуларизъм. Искат гражданска демокрация. Това са нашите партньори. Трябва да работим заедно с тях, за да направим това много добра възможност за Европа.
<P>
(Ръкопляскания)
<P>
В това отношение е необходимо също така г-н Мубарак да подаде оставка. Това ще бъде положителен и окуражителен знак. Докато сме на темата за нашите ценности, нашата демокрация и нашата свобода на изразяване, радвам се, че г-жа Гьори е тук. Искам да Ви кажа нещо, г-жо Гьори: прочетох отговора на унгарското правителство на писмото на Комисията. Трябва да кажа, че писмото на Комисията беше отлично. Учтиво питаше дали унгарското правителство ще бъде така любезно да ни каже дали би могло да се съгласи, че законът, който е изготвило, може би не е съвсем правилен - и извинете, че питаме! Отговорът беше: как можете да ни питате подобно нещо, всичко е в норма. Това не бива да се случва в Европа. Още веднъж: този закон не е съвместим с основните европейски разпоредби.
<P>
(Ръкопляскания)
<P>
Не е съвместим с директивата за аудиовизуалните медийни услуги. Това беше заявено много елегантно лично от г-жа Крус. Ако законът не бъде изменен, ще се почувствам измамен от действащия председател на Съвета. Министър-председателят на Унгария каза в залата: "Ако Комисията отправи забележки, ще изменим закона". Комисията направи коментар и следователно очаквам от Унгария да измени закона. Как иначе можем да говорим за демокрация в Средиземноморието и да ни вярват, ако липсва в Европа?
<SPEAKER ID="045" NAME="Lena Ek">
от името на групата ALDE. - (EN) Г-н председател, по време на криза са необходими две стратегии: да спрем непосредствената заплаха и да се възползваме от възможностите и да вървим напред.
<P>
По отношение на кризата с енергетиката и изменението на климата каква е реакцията на Съвета? Честно казано, намирам я за разочароваща и объркана.
<P>
Светът извън Европа се изправя пред предизвикателството, свързано с енергията. САЩ инвестира огромни суми в зелени технологии. Миналата седмица в обръщението си относно състоянието на Съюза президентът Барак Обама подчерта енергийната ефективност и възможностите, предлагани от зелените технологии.
<P>
(Кратко прекъсване от страна на председателя по процедурен въпрос)
<P>
Президентът Обама дори сравни новите технологии с космическата надпревара и ги нарече "моментът Спутник" за нашето поколение.
<P>
Сега, в рамките на Съвета, къде е нашият проект в Европа "да изпратим човек на Луната"? Дори не смеете да обсъдите обвързваща цел за енергийна ефективност. Енергийната ефективност е любимата тема на всеки оратор или политик, а Съветът я отлага за 2012 г.
<P>
Китай инвестира много в научни изследвания и нови технологии. Днес Китай има повече от 400 фотоволтаични предприятия. Преди десет години имаха нула на сто от световния пазар. Сега имат 23%. Преди десет години имаха нула на сто от пазара на вятърна енергия. Сега имат 50%.
<P>
Какво правим в Европа? Програмата за конкурентоспособност и иновации се бори за подкрепа, като финансирането на програмата за стратегически енергийни технологии е по-малко от половината. Тук сме сравнявани с Китай и САЩ. Някои от нашите държавите-членки дори вече планират 30% намаление на емисиите като Германия, но Съветът не смее да помръдне, нито пък Комисията. Според неотдавнашен съвместен доклад на "Барклейс" и "Аксенчър" преходът към нисковъглеродна икономика води до забележително развитие на устойчиви технологии с ниски въглеродни емисии. Така че банките работят.
<P>
А къде е европейското лидерство? Съветът се пазари за енергийната цел. И не виждате ли, че държавите-членки изпълняват третия пакет относно енергийния пазар и дори се обсъжда финансиране на научни изследвания и иновации в дългосрочен план. Това е положението в Европа и Съветът не показва никакво лидерство, когато става дума за енергетика, климат, конкурентоспособност и заетост. Това е положението.
<SPEAKER ID="046" NAME="Krisztina Morvai" AFFILIATION="NI">
(въпрос към г-н Schulz, зададен чрез вдигане на синя карта съгласно член 149, параграф 8) (HU) Виждаме, че Martin Schulz, лидер на европейските социалисти, е изключително загрижен за демокрацията и правата на човека в Унгария. Трябва да Ви попитам, г-н Schulz, къде бяхте между 2002 г. и 2010 г., когато социалистическите Ви другари на власт в Унгария разпръскваха със сила всеки един протест срещу правителството? Къде бяхте на 23 октомври 2006 г., когато беше наредено четиринадесет души да бъдат простреляни в очите с гумени куршуми? Къде бяхте през есента на 2006 г., когато няколкостотин души бяха, според окончателното становище на съда... (Председателят прекъсва оратора) Имам една минута, г-н председател, според Правилника, нали? Къде бяхте тогава? Искам да попитам и защо правителството на Фидес не задава същия въпрос на Вас и на Вашите другари? Какво пречи на правителството на Фидес да го направи?
<SPEAKER ID="047" NAME="Martin Schulz" AFFILIATION="S&amp;D">
(DE) Г-н председател, г-жо Morvai, следя вътрешната политика на Унгария много внимателно. Бил съм в Унгария доста често между 2002 г. и 2010 г. Видях демонстрации и на униформената Ви партия Йоббик в Будапеща. Няма да Ви казвам на какво ми напомниха тези демонстрации. Като германец ще се въздържа.
<P>
Между 2002 г. и 2010 г. - за да Ви дам ясен отговор - Унгария беше, както е и сега, демократична държава, основана на принципите на правовата държава, с ляво правителство, управляващо в съответствие с демократичните правила. До момента не се съмнявам, че същото продължава и в днешна Унгария с консервативно правителство. Сигурен съм обаче в едно и то е, че Вашата партия е дясна, екстремистка, неофашистка партия.
<P>
(Ръкопляскания)
<SPEAKER ID="048" NAME="Rebecca Harms">
от името на групата Verts/ALE. - (DE) Г-н председател, госпожи и господа, най-новите доклади от Южното Средиземноморие и Египет показват, че стрелбата в Кайро продължава. Ситуацията ескалира. В резултат на това мога само да призова европейските държавни и правителствени ръководители да не чакат до обяд този петък да се споразумеят какво е подходящото послание за Египет. Отдавна трябваше да покажем на г-н Мубарак, че трябва да се оттегли бързо, за да се предотврати по-нататъшната ескалация на размириците в Египет и да се гарантира, че събитията ще последват примера на Тунис. Би било наистина срамно просто да чакаме да видим какво ще се случи в Египет.
<P>
(Ръкопляскания)
<P>
Това трябва да бъде енергийна среща на високо равнище. Но когато гледам подготовката за нея, не се изненадвам, че други теми влизат в дневния ред. Въз основа на лозунга "имаме нужда от сигурност на енергийните доставки" са налице много контакти - на Вас по-специално, г-н Барозу - с държави като Азербайджан и Туркменистан. Г-н Йотингер неотдавна говори в комисията по промишленост, изследвания и енергетика за това как ще развиваме енергийните отношения с Ирак, Грузия и Туркменистан.
<P>
С оглед на събитията в Южното Средиземноморие, където виждаме и последиците от нашите политики, свързани с нашите собствени интереси и нашата външна енергийна политика, считам, че това е доста опасно. Знам, че се нуждаем от диверсификация, защото се сблъскваме с проблемно и много трудно положение на изток с Русия и с транзитните страни Беларус и Украйна. Но заради диверсификацията не трябва да влизаме в отношения с деспоти и с държави в криза.
<P>
Енергийната ефективност и енергията от възобновяеми източници са решението за по-добри и по-сигурни енергийни доставки и трябва да кажа, г-н Барозу, че търпим много в това отношение. Г-н Йотингер занемари областта, която беше ръководена добре от г-н Пиебалгс, или отново избра да не насърчава технологиите на бъдещето като възобновяемите източници на енергия и енергийната ефективност и върна стария енергиен микс. Изведнъж откриваме, че на срещата на високо равнище ще се обсъждат преференциални цени за атомни електроцентрали, за атомна енергия - къде са модернизациите и иновациите? Загубих търпение вече.
<P>
(Ръкопляскания)
<P>
Може би сме твърде търпеливи и по отношение на икономическото управление. Германия изглежда следва курса Шойбле. Но това, което имаме на масата, все още не е най-новото. Нуждаем се от нещо повече от едно незначително изменение на инструмента за стабилност. Спешно трябва да вземем решение за изменение на кредитните условия за Гърция и Ирландия или в крайна сметка ще съсипем двете държави. Имаме нужда от повече пари за кризисния инструмент или можем да забравим всякакви идеи за предоставяне на помощ на Испания и Португалия в близко бъдеще.
<P>
Това, което ни трябва накрая - за да се разберем много ясно по въпроса - е предложение за начина, по който възнамеряваме да се занимаем с преструктурирането на дълга. Не можем да го избегнем, всички го знаем, и ние, като Парламент, искаме да го обсъдим по-подробно.
<SPEAKER ID="049" NAME="Jan Zahradil" LANGUAGE="CS">
Г-н председател, енергийната сигурност е област, в която ЕС трябва да действа активно и с възможно най-голяма степен на единство и координация, какъвто не е случаят с много други европейски инициативи, и затова ние, Европейските консерватори и реформисти, подкрепяме създаването на общ енергиен пазар, тъй като това ще укрепи позицията на държавите-членки по отношение на основните доставчици, като същевременно ще ограничи възможностите за някои доставчици на стратегически суровини да злоупотребяват с господстващото си положение, за да играят външнополитически игри. В същото време считаме, че процесът на енергийна интеграция следва да отчете специфичните национални фактори, с други думи, националните енергийни миксове, включително използването на ядрена енергия.
<P>
От финансова гледна точка искам да кажа, че моята група е предимно съставена от партии от държави, които не са част от еврозоната и не използват еврото. Това не означава обаче, че искаме слаба, крехка и нестабилна еврозона или еврото да се провали. От друга страна, искам да заявя ясно, че възстановяването на икономиката и финансовата стабилност на ЕС не трябва да води до допълнителни наднационални тенденции или фискална федерализация и не трябва да става повод за по-нататъшно прехвърляне на правомощия от национално на европейско равнище. Ние сме твърдо против.
<P>
Няколко коментара за събитията в Северна Африка - в Тунис и Египет. Има значителни прилики със събитията в Централна и Източна Европа през 1989 г. Приветстваме тенденциите към демократизиране на тези страни и трябва да ги подкрепим. Искаме непосредствените съседи на ЕС да бъдат стабилни и демократични. В същото време обаче трябва да се погрижим оправданите усилия и призиви на хората във въпросните държави да не се трансформират и да доведат до недемократични, авторитарни, религиозни диктатури. ЕС трябва да действа по такъв начин, че да не позволи това да се случи.
<SPEAKER ID="050" NAME="Marisa Matias" LANGUAGE="PT">
Г-н председател, както знаем, енергийният сектор е от жизненоважно значение за създаването на нови работни места - такава възможност трябва да бъде на дневен ред и лозунг за Съвета, за който в момента се подготвяме, но за съжаление не е.
<P>
Нуждаем се от специфични инвестиции за енергийната ефективност в нашите градове, особено в държавите, подложени на най-сериозните спекулативни атаки, и най-вече в страните с най-високо равнище на безработица. Но отговорите на правителствата продължават да следват старите формули и да се опитват да ги наложат.
<P>
Това, което ни трябва от Съвета, е енергийна революция. Не се нуждаем просто от повече публично-частни партньорства: това няма успех. Продължаваме да сме силно обвързани със старите източници на енергия - изкопаемите горива и ядрената енергия - и ни липсва амбиция по отношение на новите източници на енергия, единствените, които могат да гарантират равен достъп и да отдадат еднакво значение на големите и местни проекти. Само като комбинираме всичко, можем да имаме истински интегрирана политика и затова Съветът ще продължава както преди, вместо да скъса с миналото, както би трябвало да направи.
<P>
Г-н председател, позволете да призова само за още едно нещо: извънредните ситуации изискват извънредни призиви, така че призовавам лидерите на Европа да покажат по отношение на това, което се случва в Египет, поне толкова солидарност с хората на улицата, колкото към авторитарните режими, чието управление касаеше само икономиката и не зачиташе демокрацията.
<SPEAKER ID="051" NAME="Niki Tzavela">
от името на групата EFD. - (EN) Г-н председател, искрено пожелавам късмет на г-н Барозу. Късмет на всички нас с азерите и туркмените на пазара. Казват, че вече са обещали да доставят газ на още пет държави.
<P>
Това повдига големия въпрос. Преди няколко години имахме руско-украинската криза и все още се борим с нея. Сега имаме северноафриканската криза. Цената на петрола вече расте.
<P>
Така че е крайно време да поставим на дневен ред в петък въпроса, че Европа трябва да разчита на собствените си ресурси и източници. Крайно време е да обсъдим експлоатацията, извличането и т. н. Считам, че можете да поискате от държавите-членки да съставят карти на това, което се случва с експлоатацията на енергийните ресурси и източници във всяка държава-членка, да оцените най-обещаващите проекти, да приемете стимули за частните дружества да се включат в експлоатацията и да видим какво можем да направим с нашите собствени ресурси.
<P>
Изправени сме пред най-ужасяващия сценарий да загубим Суецкия канал. Така че и за Египет, и за всички нас: плавен преход. В противен случай ще имаме огромни проблеми.
<SPEAKER ID="052" NAME="Francisco Sosa Wagner" AFFILIATION="NI">
(ES) Г-н председател, благодарение на много години усилена работа целите на енергийната политика в Европа вече са ни напълно ясни: изграждане на вътрешен пазар, сигурни доставки, насърчаване на енергия от възобновяеми източници и енергийна ефективност.
<P>
С оглед на целите, които сме предложили сами, документът, по който ще работи Европейският съвет, е лишен от амбиция и малко скучен. Ако стимулът за общата енергийна политика трябва да дойде от държавните и правителствени ръководители, има дълго да чакаме, тъй като сред тях изглежда преобладават национални, недалновидни и остарели схващания.
<P>
Въпросът съвсем не е маловажен, тъй като гръбнакът на Европа е енергийната политика. Нейните принципи трябва да бъдат защитавани с единен глас в целия свят, но за съжаление сме далеч от това.
<SPEAKER ID="053" NAME="Herbert Reul" AFFILIATION="PPE">
(DE) Г-н председател, г-н председател на Комисията, г-жо действащ председател на Съвета, госпожи и господа, срещата на високо равнище на Европейския съвет се провежда в момент, когато има абсурдно много други неотложни въпроси освен този, който ще се разисква.
<P>
Г-н Schulz правилно спомена, че всички очакваме от Европейския съвет да направи изявление по отношение на Египет и случващото се там и да се занимае с въпроса. Това е правилно. Г-н Schulz, можех да се съглася изцяло с Вас, ако не бяхте допуснали грешката за пореден път да направите евтино политическо шоу, като спорите с унгарците. Това няма абсолютно нищо общо, в момента говорим за Съвета и за темите, които са в дневния ред.
<P>
Г-жо Harms, искам да изясня нещо по отношение и на Вашето изказване. Когато с право твърдите, че належащите проблеми - икономически въпроси, въпроси, свързани с еврото и с Египет - трябва да бъдат разгледани, не можете да обвинявате члена на Комисията Йотингер, че вече не се занимава с енергийния въпрос адекватно. Това е абсурдно. Дължи се на факта, че трябва да се занимава и с други въпроси.
<P>
Дали ви харесва енергийната политика и дали други хора имат различно мнение не я прави добра или лоша. Не може да се оценява по такъв критерий. Считам, че през последните няколко месеца Комисията е извършила много задълбочена и разумна подготовка за срещата на високо равнище. Не следва принципа постоянно да представя нови искания. Вместо това извършва добра и задълбочена подготовка и след това предприема мерки, които действително ще доведат до промяна.
<P>
Между другото, г-н Schulz - той дори не слуша, но няма значение, това е само парламентарна дискусионна игра, в която просто говорим един през друг.
<P>
(Реплики)
<P>
Говорихте за бедност, която може да възникне в резултат от цените на енергията. Абсолютно прав сте. Но, г-н Schulz, за да бъдем честни, трябва да си зададем въпроса: защо цените на енергията са толкова високи? Каква е причината? Каква е нашата роля, когато приемаме политически мерки, които постоянно изпращат цените в тавана? Това също е фактор - не единственият, но трябва да се включи в честно разискване и трябва да вземем предвид новите изисквания, които се приемат тук постоянно, от сутрин до вечер.
<P>
Според мен срещата на високо равнище предоставя огромна възможност най-накрая да задвижим въпроса за инфраструктурата и да гарантираме, че има инвестиции в инфраструктурата и енергетиката, тъй като всички други въпроси зависят от това. Възниква въпросът за цената, надеждността и дали интегрираме енергията от възобновяемите източници правилно в мрежата, а за това, за съжаление, са необходими значителни инвестиции. Освен това държавата няма да може да плати цената сама.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8 от Правилника за дейността).
<SPEAKER ID="055" NAME="Rebecca Harms" AFFILIATION="Verts/ALE">
(DE) Г-н председател, по отношение на задълбочената подготовка за енергийната среща на високо равнище и приоритетните области: г-н Reul, тогава какво е мнението Ви за публикуваното в голямо интервю днес във "Франкфуртер алгемайне цайтунг" ("Frankfurter Allgemeine Zeitung") в Германия предупреждение на г-н Йотингер Европейският съюз да не си залага твърде амбициозни цели по отношение на възобновяемата енергия? То идва само няколко седмици, след като влезе в сила Директивата за възобновяемата енергия, с която всички тук сме много горди. Що се отнася до задълбочената подготовка в областта на енергийната ефективност: какво е мнението Ви за факта, че планът за действие относно енергийната ефективност все още лежи в някое чекмедже и следователно няма абсолютно никакъв шанс да бъде обсъден на срещата на високо равнище?
<SPEAKER ID="056" NAME="Herbert Reul" AFFILIATION="PPE">
(DE) Г-н председател, има политици, които постоянно търсят нещо ново, но никога нищо не довършват. Има и политици, които се подготвят добре и прилагат инициативи. Това е въпросът. Не вярвам в непрекъснатото търсене на нещо ново и затова г-н Йотингер е абсолютно прав. Нека първо свършим това, с което вече сме се ангажирали.
<P>
Г-н Schulz съвсем правилно посочи, че в много държави-членки по въпроса за ефективността има какво да се желае и че много държави-членки все още не са постигнали своите цели относно възобновяемата енергия. Справяме се доста добре, но не достатъчно добре. С други думи, все още сме далеч от там, където искаме да бъдем. Понякога е по-разумно да постигнем това, което сме си поставили като първа цел, преди да пристъпим към следващата стъпка. Има хора, които се опитват да вървят твърде бързо и се спъват в собствените си крака.
<SPEAKER ID="057" NAME="Marita Ulvskog" AFFILIATION="S&amp;D">
(SV) Г-н председател, както спомена г-н Schulz, вчера групата на Прогресивния алианс на социалистите и демократите в Европейския парламент проведе алтернативна енергийна среща на високо равнище. Направихме го в момент, когато все повече семейства и граждани не могат да си позволят да продължат да отопляват домовете си, а промишлеността, която зависи от енергията и трябва да бъде конкурентоспособна, е измъчвана от проблеми. Друга причина беше фактът, че инициативите на най-високо политическо равнище в ЕС са много малко, редки и изключително незначителни в тази област. В отговор на казаното от г-н Reul - започнати са някои неща, но след това просто са останали на хартия в нечие чекмедже.
<P>
Нашето послание от алтернативната среща за срещата на високо равнище на ЕС е много просто и ясно. Започнете да действате, направете нещо - тук и сега. Уверете се, че имаме задължителни цели за енергийна ефективност, които се спазват в действителност. Например има около 190 млн. сгради в ЕС, които трябва да се отопляват. Инвестициите в тях за предотвратяване на загубата на енергия ще донесат както финансови ползи, така и нови работни места. Инвестирайте във възобновяеми източници на енергия, освен ако не смятате, че тези, които имаме, са неизчерпаеми, и инвестирайте в разпределителни мрежи, които са съвременни и ефективни за всички видове енергия. Дайте на потребителите и гражданите силни и ясни права по отношение на енергийните предприятия. Уверете се, че енергийният пазар е прозрачен и може да бъде наблюдаван. Както не искаме финансов пазар, който не функционира правилно, който е затворен и напълно нерегулиран, така не искаме и пазар на електрическа енергия, който да работи като финансовия пазар преди кризата.
<P>
Използвайте радикални инициативи, за да покажете, че търсенето на енергия е въпрос на социална отговорност и политически решения, а не личен проблем на отделните граждани, с който да се справят сами. Покажете, както каза г-н Schulz, че разбираме, че енергийната политика е също така социална политика, промишлена политика и политиката за бъдещето.
<SPEAKER ID="058" NAME="Fiona Hall" AFFILIATION="ALDE">
(EN) Г-н председател, срещата на високо равнище в петък се очаква да бъде стратегически насочена към енергетиката и иновациите. Надявам се, че правителствените ръководители няма да бъдат твърде разсеяни от положението в Египет. Надявам се също така, че необходимото обсъждане на енергийната инфраструктура и трансграничното сътрудничество - доставките на енергия - няма да отвлече вниманието от обсъждането на търсенето на енергия, което е също толкова важно.
<P>
Целта по отношение на енергийната ефективност от 20% до 2020 г. е много далечна. Това, което трябва да чуем от нашите лидери в петък, е смел ангажимент да се предприемат незабавни мерки. Най-лесното е целта от 20% да стане задължителна. В противен случай само ще загубим голяма част от енергийните доставки, за които плащаме толкова много. Това не е добра икономика, особено по време на криза.
<SPEAKER ID="059" NAME="Claude Turmes" AFFILIATION="Verts/ALE">
(EN) Г-н председател, считам, че значението на енергията е видно от факта, че г-н Ван Ромпьой не е тук, тъй като дава пресконференция, а г-н Барозу си тръгна. Ясно е колко е важно за тях да ни изслушат.
<P>
Вчера по покана на групата S&D Джереми Рифкин беше в Брюксел и представи нова икономическа визия. Първо, възобновяеми енергийни източници, което имаме с директивата. Второ, всяка сграда, която използва 40% от енергията ни днес, може да се превърне в сграда с ниско потребление на енергия с помощта на възобновяеми източници на енергия, дори в сграда с нулево потребление на енергия. Трето, считам, че тук имаме широко съгласие, че електропреносните мрежи трябва да се ускорят. Четвърто, трябва да използваме научноизследователската и развойна дейност за разработване на технологии за съхранение, и последно, електрическите автомобили.
<P>
С тези пет и, разбира се, с това, което Fiona спомена в рамките на ефективността във всички сектори, на първо място, ще направим нашата европейска икономика много по-малко зависима в геополитически план. На второ място, ще спестим 300 млрд. евро от трансфери извън европейската икономика и ще ги инвестираме в работни места и други области тук. На трето място, надпреварата за зелени технологии зависи от Вас; само трябва да прочетете новия китайски петгодишен план.
<P>
Ако в следващите месеци не създадем рамката Европа да бъде водещата във всички тези технологии, ще изгубим в един от малкото сектори, в които все още сме начело на световната икономика. Жалко е, че срещата на високо равнище не е добре подготвена - г-н Ван Ромпьой е отчасти отговорен за това, както и г-н Йотингер. Той не подготви нищо добре обмислено по отношение на ефективността и възобновяемите енергийни източници и в последните три месеца игра ролята на троянски кон на две-три големи германски енергийни компании, които искаха да унищожат производството от възобновяеми енергийни източници.
<P>
И накрая, нещо, което сме постигнали: има шанс 26:1 г-н Йотингер да бъде победен в унищожаването на националните схеми за подпомагане. Само Нидерландия го подкрепя. Това е значителна победа и възобновяемите енергийни източници ще останат. Това е енергията на бъдещето.
<SPEAKER ID="060" NAME="Konrad Szymański" AFFILIATION="ECR">
(PL) Г-н председател, на път сме да вземем решение за отпускане на един милиард евро за разширяване на енергийната инфраструктура в Европейския съюз. Изразходването на обществени средства в областта на енергетиката има смисъл само ако ни помага да отговорим на изискванията за сигурност. Енергийната сигурност на Европейския съюз зависи от широка диверсификация, която предполага не само нови маршрути за пренос, но и достъп до нови източници на горива. В противен случай ще повторим грешките с програмата TEN-T, която твърдеше, че проекти като "Северен поток" са европейски. Не се нуждаем от нови начини да докараме още от руското гориво на европейския пазар. Ако повторим същите грешки, с този милиард само ще се престорим, че имаме пазар и конкуренция.
<SPEAKER ID="061" NAME="Vladimír Remek" AFFILIATION="GUE/NGL">
- (CS) Г-н председател, очаквам от енергийната среща на високо равнище да излезе преди всичко с цялостен, разбираем и отговорен подход към интересите на нашите граждани. Според последните проучвания на Евростат стабилността на цените на енергията е един от основните приоритети за голяма част от жителите на ЕС. Не е случайно, че Чешката република води в статистиката. Безотговорно политическо и икономическо лоби в Чешката република насърчава неадекватна финансова подкрепа за соларни централи. Активизирането на спекулантите, включително чуждестранни, и стремежът им за печалби до небето настройват населението срещу възобновяемите енергийни източници, защото хората се сблъскват с ненужно голямо увеличение на разходите за енергия. Със сигурност не е лесно да се осигури достатъчно енергия на приемливи цени, но можем поне да се доближим до това. Според мен отговорът е, наред с други неща, да се открие балансиран енергиен микс, от възобновяеми енергийни източници до ядрено гориво, и да се отхвърлят крайностите. Само по този начин ще спечелим доверието на гражданите на ЕС, заради които в края на краищата сме тук да ги представляваме.
<SPEAKER ID="062" NAME="Mario Borghezio" AFFILIATION="EFD">
(IT) Г-н председател, госпожи и господа, Съветът трябва да отчете факта, че системата за производство на Европа няма защита срещу нестабилността на цените на петрола на пазарите, тъй като фючърсните пазари са заложници на сложни международни финансови спекулации, което означава, че цените в момента имат много малко общо с основните принципи на търсенето и предлагането. Съветът трябва да си постави за цел да предостави на Европейския съюз практически инструмент, с който да се създаде регулиран пазар, отворен за избрани търговци и управляван от напълно надежден европейски партньор.
<P>
Основната идея на предложение на италианското правителство е да се създаде европейска петролна борса с цел изграждане на стабилен пазар на горива, което ще бъде от огромна полза за предприятията и потребителите. Ентусиазмът на спекулантите влияе върху цените на петрола, които вече не се базират на спот пазара, тъй като ефектът на натрупване на авансите и спекулативните маневри в крайна сметка определя търсенето и предлагането на реалния пазар. Европейската борса би преобразувала сегашното подобие на пазар с барели на хартия в ефективен, регулиран и контролиран пазар с реални барели петрол. Трябва да го обсъдим със Съвета.
<SPEAKER ID="063" NAME="Csanád Szegedi" AFFILIATION="NI">
(HU) Г-н председател, госпожи и господа, доволен съм, че Европейският съвет обсъжда енергийната сигурност и иновациите едновременно. Несъмнено енергийната сигурност не може да се обсъжда, без да се включат иновациите. Разбира се, считаме, че изграждането на тръбопровод север-юг, в допълнение към изток-запад, е важно, но няма да реши проблемите, свързани с енергийните доставки. Нещо повече, зависимостта няма да бъде значително намалена, а ще се промени само посоката й. Зависимостта може да бъде сведена до минимум в дългосрочен план само ако преместим акцента от изкопаемите горива към възобновяемите източници на енергия отсега нататък.
<P>
Затова ми прави впечатление липсата на акцент върху темата за възобновяемата енергия сред приоритетите за иновации. В това отношение трябва да споменем две неща по-конкретно: от една страна, че възобновяемите източници на енергия трябва да бъдат достъпни, което означава, че обществото не трябва да носи допълнителна тежест от използването на възобновяема енергия. От друга страна, не трябва да се позволи на зависимостта извън Европейския съюз да се превърне в зависимост в рамките на ЕС, т.е. по-слабо развитите нови държави-членки, включително Унгария, Полша и Чешката република, трябва да могат да се изравнят със старите държави-членки, които са големи сили в областта на възобновяемите енергийни източници, като например Белгия, Нидерландия или Австрия.
<P>
Само чрез тясно интегриране на енергийната сигурност и иновациите можем да избегнем приближаващата енергийна криза, която ще засегне и Европа.
<SPEAKER ID="064" NAME="Jean-Pierre Audy" AFFILIATION="PPE">
(FR) Г-н председател, г-н член на Комисията, г-жо действащ председател на Съвета, няма да има социален напредък без растеж и растеж без енергия.
<P>
Енергията е в основата на европейския социален пакт за просперитет. Петдесет процента от енергийните ни доставки идват от страни извън Съюза. Спешно трябва да разнообразим доставките и да ги направим по-сигурни и с по-малко емисии на въглероден двуокис. Това е нашата енергия и гаранцията, която дължим на нашите граждани.
<P>
Затова, г-жо действащ председател, призовавам и Вас да подкрепите ангажиментите, които сме поели в международен план с проекта ITER. Тази технология е сигурна, устойчива, безплатна и неизчерпаема. Европейският съвет, като най-висш политически орган, ще е добре да подкрепи проекта в отношенията си с международната общност.
<P>
Така стигам до научните изследвания и иновациите. От 80-те години рамковите програми за научноизследователска и развойна дейност са инструментите на Европа за намеса. Петдесет и три милиарда евро са заделени за периода 2007-2013 г. На какъв етап се намираме? Чакаме от четири месеца, г-н член на Комисията, Вашето съобщение относно прегледа на Седмата рамкова програма за научни изследвания. Г-н Барозу каза: "По-малко бюрокрация". Напълно е прав. Уловени сме в административна хватка и ангажираните с научните изследвания се отказват от европейските програми.
<P>
Искам да обърна внимание на спешната необходимост не само да се опростят бъдещите процедури, но и да се уредят минали конфликти, защото имаме проблем с доверието на изследователските институти. В тази връзка искам да благодаря на члена на Комисията Гейгън-Куин за изключителната й работа.
<P>
Отношенията с промишлената политика са разочароващи и трябва да ги оценим. Съвместните технологични инициативи след колебливо начало имат наистина положителен ефект за признаването на промишлените нужди.
<P>
И накрая, как да структурираме европейското ни пространство? Европейският съвет за научни изследвания трябва да се превърне в добра организация, за да направим нашите изследвания наистина европейски. Нашите съграждани очакват Европа на резултатите.
<SPEAKER ID="065" NAME="Teresa Riera Madurell" AFFILIATION="S&amp;D">
(ES) Г-н председател, вчера нашата група проведе алтернативна енергийна среща на високо равнище, в която поискахме задължителни 20% енергийна ефективност и 30% възобновяема енергия до 2020 г.
<P>
Вместо да се концентрирам върху нашите искания в детайли, което направиха някои от моите колеги, искам да подчертая един елемент, без който горните цели не са възможни: инфраструктурата. Въпросът е: наистина ли искаме европейски пазар, където една трета от енергията е от възобновяеми източници? Ако отговорът е да, не следва ли да говорим за задължителните 10% за инфраструктурата до 2010 г.?
<P>
Изпълнението на целите за възобновяема енергия изисква мрежа с по-голяма степен на съчетаване, интелигентност и най-вече взаимосвързаност, за да се управляват правилно колебанията. Но сме далеч от постигането на целта от 10%, поставена на Европейския съвет в Барселона преди почти десетилетие. Девет държави все още не са постигнали тази цел днес. Сигурна съм, ще се съгласите с мен, че ако искаме да имаме успех, трябва да спазваме тази цел колкото и предишните.
<P>
Затова искам да предам на действащия председател на Съвета желанието на нашата група за много по-амбициозни заключения на следващата среща на високо равнище, заключения, които говорят за 30% възобновяема енергия, 20% ефективност и 10% връзки, всички от които задължителни.
<P>
Искам да спомена и темата за иновациите: друга област, в която искаме да видим повече амбиция в заключенията на Съвета, са иновативните държавни поръчки. В моята група считаме възлагането на поръчки за иновативни продукти, процеси и услуги за един от ключовите елементи за насърчаване на иновациите на пазара.
<P>
Особено сме заинтересовани от насърчаването и анализа на връзката с европейски асоциации за иновации в рамката на ЕС за иновации. Това е друга точка, която Съветът не би трябвало да пренебрегва.
<SPEAKER ID="066" NAME="Adina-Ioana Vălean" AFFILIATION="ALDE">
(EN) Г-н председател, инвестирането в енергийна инфраструктура според мен е отправната точка за постигане на нашите политически цели, за гарантиране, че нашите граждани и предприятия имат достъп до сигурна и достъпна енергия в рамките на функциониращ вътрешен пазар, и за изпълнение на амбициозния пакет на Комисията относно енергийната инфраструктура, който считам за положителна стъпка.
<P>
Но освен амбициозни трябва да бъдем и прагматични. Вместо да наливаме евро с кофи в грандиозни проекти, трябва да се съсредоточим върху финансирането на по-малки, икономически ефективни и прагматични проекти, които могат да имат голямо значение, като например по-добри връзки. Считам, че трябва да разгледаме облигации за проекти на ЕС като решение за насърчаване на необходимите инвестиции в инфраструктурата.
<P>
Като цяло кризата ни принуждава да приемем разумен, отворен и интегриран подход към енергийната ни политика: първо, като отчетем всички компоненти на енергийния микс, без да ги считаме - или поне някои от тях - за морално неприемливи, и второ, с интегрирана пътна карта, която съчетава понякога противоречивите цели на политиките ни в областта на климата, сигурността на доставките и конкурентоспособността.
<SPEAKER ID="067" NAME="Ilda Figueiredo" AFFILIATION="GUE/NGL">
(PT) Г-н председател, вече знаем, че задълбочаването на единния пазар ще означава по-голяма либерализация и следователно увеличена монополна концентрация в полза на най-големите икономически групи в по-развитите държави на Европейския съюз.
<P>
Искаме да покажем ясно, че сме против това в области като енергетиката, които са от стратегическо значение за икономическото и социалното развитие, особено на страните в периферията. Най-сериозният проблем е, че всичко, казано тук от Съвета и Комисията - не на последно място за укрепване на т. нар. "икономическо управление" - пренебрегва реалността на социални проблеми, задълбочаване на неравенствата, безработица, социално изключване и бедност, свързана с енергията. Последната нараства експоненциално в някои държави с повишаването на цените на електроенергията и горивата.
<P>
Икономическата политика и енергийната политика трябва да имат една основна цел: социален напредък и подобряване на условията на живот на нашите народи, но се случва точно обратното. Това е причината за растящото негодувание, което можем да видим по улиците в много от нашите държави, а сега и в Тунис, и в Египет. Изразяваме нашата солидарност с народите на тези страни и искаме техните права да бъдат спазвани по-специално от Съвета, който трябва да заеме ясна позиция по всички въпроси.
<SPEAKER ID="068" NAME="Jacek Saryusz-Wolski" AFFILIATION="PPE">
(EN) Г-н председател, степента, в която Европейският съюз се нуждае днес от "енергизиране на енергията" е очевидна, ако погледнем въпроса за енергийната сигурност, геополитическата ситуация около нас и самата енергийна политика.
<P>
Съюзът не трябва да изостава от събитията - както в случая с Египет и Тунис. Но както казва моят колега г-н Gahler, САЩ са на крачка зад събитията, държавите-членки са на крачка зад САЩ, а Брюксел е на крачка зад държавите-членки.
<P>
Преди четири години имахме сериозна енергийна криза и през 2007 г. приехме доклад за енергийната сигурност в Парламента. Четири години по-късно сме едва в началото на обща енергийна политика и енергийна сигурност. Много е важно предстоящата среща на високо равнище на Съвета да превърне думите в дела.
<P>
Нуждаем се от физическа сигурност, не само от планове, документи и думи. Време е да се събудим. Ами ако се случи нещо лошо в геополитически план в Северна Африка и Близкия изток? Голяма тектонична промяна се случва пред очите ни. Нефтът отново е 100 щатски долара. Ако в най-лошия случай Суецкият канал бъде блокиран, доколко сме подготвени като Съюз да гарантираме сигурността на доставките? Къде сме ние? След четири загубени години не сме подготвени за следващата енергийна криза, ако има такава.
<P>
По тази причина основното очакване е Европейският съвет да осигури реална промяна по отношение на истински вътрешен енергиен пазар и истинска сигурност на доставките в материален и физически смисъл.
<SPEAKER ID="069" NAME="Jo Leinen" AFFILIATION="S&amp;D">
(DE) Г-н председател, първата енергийна среща на високо равнище в историята на Европейския съюз ще се състои в петък, тъй като с влизането в сила на Договора от Лисабон Съюзът има преки отговорности в този сектор за първи път. Съгласен съм с г-н Барозу, че енергийната политика може да бъде следващият голям проект за европейската интеграция. Тук има много аспекти и председателят Buzek винаги е казвал, че имаме нужда от енергийна общност в ЕС.
<P>
По отношение на срещата на високо равнище имаше много надежди и очаквания, че ще бъде отговорено на стратегическите въпроси на Европейския съюз по отношение на енергийните доставки. Какви са стратегическите въпроси? Да, г-н Saryusz-Wolski, те включват зависимостта на ЕС от вноса на енергия. Включват огромното количество енергия, която все още се губи, както и неблагоприятното въздействие на настоящата енергийна система върху екосистемите, и по-специално върху земната атмосфера. Когато гледам заключенията на Съвета, трябва да кажа, че предстоящата енергийна среща на високо равнище ще бъде огромно разочарование, защото няма да отговори на никой от тези основни въпроси. Действително е зле подготвена по отношение на общата визия, от която се нуждаем, а също и по отношение на съгласуването на ресурсите и инструментите, които използваме.
<P>
Искам още веднъж да спомена, че вчера на алтернативната енергийна среща на високо равнище на групата на Прогресивния алианс на социалистите и демократите в Европейския парламент беше предложена концепция от пет стълба за това как можем да отговорим на стратегическите въпроси, как можем да намалим вноса на енергия и загубата на енергия и, разбира се, как можем да елиминираме неблагоприятното въздействие върху околната среда. Предложените средства за целта са чрез развитие на възобновяема енергия, чрез енергийна ефективност и чрез използване на информационните технологии за свързване на различните източници на енергия. Това е среща на високо равнище в областта на иновациите. Не съм чул информационните технологии да се използват като стратегически фактор досега. Затова считам, че се нуждаем от технологична революция и срещата на високо равнище трябва да ни насочи по верния път. Но оставам с впечатлението, че върви в грешна посока.
<SPEAKER ID="071" NAME="Georgios Toussas" AFFILIATION="GUE/NGL">
(EL) Г-н председател, предстоящото заседание на Европейския съвет ще се проведе на фона на продължаващата капиталистическа криза и все по-жестоката конкуренция между монополите както в рамките на Европейския съюз, така и между Европейския съюз и други империалистически центрове за енергията и иновациите. Това са два жизненоважни сектора за капитала. Големи области като Близкия изток, Азия и Африка са сцена на ожесточена империалистическа конкуренция и намеса за контрол над създаващите богатство ресурси и маршрути за пренос на енергията, което води до огромна бедност, жестока експлоатация и репресии, в сътрудничество с буржоазната класа у дома и в ущърб на народа. Тази реакционна политика поражда всеобщи въстания като започналите сега в Египет и в други страни, което доказва, че хората са главните герои на историята.
<P>
Гръцката комунистическа партия изразява своята солидарност с хората, протестиращи в Египет. Призовава хората да изразят своята реална подкрепа и солидарност. Основният приоритет на срещата на високо равнище, който официално не е включен в дневния ред, но ще бъде обсъден, е стратегията "ЕС 2020". Приоритетите по отношение на прилагането на засилено икономическо управление ще се движат в същата посока.
<SPEAKER ID="072" NAME="Paulo Rangel" AFFILIATION="PPE">
(PT) Г-н председател, не се съмнявам, че заседанието на Съвета ще бъде много важно, особено въпросите, свързани с възстановяването на европейските икономики, и по-специално енергията и иновациите. Затова не мога да не подчертая, че общо взето заседанието е част от изпълнението на стратегията "Европа 2020": част от тази половина - от тази страна на монетата - която е растежът, конкурентоспособността и икономическото възстановяване.
<P>
Заради важността й искам да отправя призив тук и затова взех думата. Освен толкова важните теми за енергетиката и иновациите, призовавам Съвета да обсъди и да изготви решение на финансовата криза, в която се намира Европейският съюз. Считам, че нямаме време за губене.
<P>
Ако не можем да очакваме решение на този проблем от Съвета в петък и трябва да чакаме до заседанието през март, е важно държавните и правителствени ръководители да се подготвят да направят фонда за стабилност по-гъвкав, с начало 4 февруари, заедно с подготовката на подновяването на европейското икономическо правителство.
<P>
Считам, че този въпрос е от основно значение и не може да остане в периферията на заседанието на Съвета. Сега, ако ми позволите, искам да кажа още нещо за Съвета: надявам се, че ще изготви стратегия на Европейския съюз за Средиземноморието; надявам се, че ще изготви отговор на настоящото положение в Тунис и Египет. С други думи, независимо от важността на енергетиката и иновациите се надявам, че финансовата криза и политическата криза в Северна Африка ще бъдат разгледани от Съвета.
<SPEAKER ID="073" NAME="Kathleen Van Brempt" AFFILIATION="S&amp;D">
(NL) Г-н председател, искам да обърна внимание на колегите на поканата на г-н Ван Ромпьой за следващото заседание на Съвета. В нея той казва: "Ще говорим за енергията със специален акцент върху доставките на енергия и енергийната сигурност". Но Съветът се ангажира с грешното разискване. Доставките на енергия и енергийната сигурност са важни, разбира се, но само в рамките на по-обща цел, и по-специално в рамките на енергийна система, която ще бъде напълно независима и напълно устойчива в дългосрочен план.
<P>
Очевидно съм съгласна с много от казаното, но искам да насоча разискването малко повече към бъдещето. Макар че не е с нас в момента, г-н Reul, председателят на нашата комисия по промишленост, изследвания и енергетика, заяви, че политиците не трябва да представят твърде много нови предложения. Е, той греши. Задачата на политиците е да имат визия за бъдещето и да формулират цели в съответствие с нея.
<P>
Нашата цел трябва да бъде да преминем изцяло на енергия от възобновяеми източници до 2050 г. Не само няколко отделни политици или политически групи го казват. Не, учените казват, че е напълно осъществимо, ако започнем да правим правилните неща сега, за да можем да постигнем тази цел до 2050 г. Налице е тогава и въпросът за енергийната ефективност, както посочиха много от колегите. Между другото г-н Барозу каза много хубави неща за това и се надявам с цялото си сърце, че отговорният член на Комисията ще може да постигне резултати.
<P>
Освен това трябва да направим огромни инвестиции във възобновяемата енергия: на местно, областно равнище, но и в редица специални големи проекти, като например в Северно море, и по-големите проекти, свързани със слънчеви панели.
<P>
И накрая - и това е мястото, където Европа има много специална задача - имаме нужда от енергийна мрежа, която ще гарантира, че всичко това ще стане реалност. Отговорност на Европейския съюз е да предостави финансирането и Съветът трябва да вземе решения в петък.
<SPEAKER ID="074" NAME="Marian-Jean Marinescu" AFFILIATION="PPE">
(RO) Г-н председател, енергийната среща на високо равнище може да върне Европейския съюз отново на пътя към икономически растеж. В амбицията си да стане най-устойчивата световна икономика ЕС трябва да разработи нова визия за енергията за Европа. За производството и ефективността е необходим съгласуван, общностен подход.
<P>
Производството включва източници, транспорт и дистрибуция. Регионите на Черно море и Каспийско море имат нови източници на енергия, които могат да се разработват за дълъг период от време. Могат да бъдат създадени нови транспортни маршрути. Южният коридор, и по-специално газопроводът "Набуко", са от първостепенно значение в това отношение. Стратегията за река Дунав също може да помогне за разработване на нови маршрути за доставка на газ или нефт. Не можем да обсъждаме обща политика, без да имаме обща енергийна мрежа. Свързването на националните мрежи е първата стъпка към създаването на единен вътрешен енергиен пазар.
<P>
Енергийната ефективност е задължителна. Предприети са стъпки в тази посока, но ЕС трябва да приложи плана за действие в тази област през следващите години. Енергийната ефективност ще има огромно влияние върху икономическия растеж, методите за намаляване на емисиите на въглероден двуокис и създаването на работни места в области като информационните технологии, строителството и услугите.
<P>
По отношение на положението в Северна Африка, трябва да гарантираме, че предложенията за действия на Съвета ще гарантират мирен преход в региона и че новите организации ще поемат властта демократично.
<SPEAKER ID="075" NAME="Edite Estrela" AFFILIATION="S&amp;D">
(PT) Г-н председател, енергията и иновациите са изключително важни въпроси, които са основополагащи за стратегията "Европа 2020" и могат да допринесат за интелигентен, устойчив растеж и за създаване на повече и по-добри работни места.
<P>
Енергията и иновациите са области, в които моята страна, Португалия, прави мащабни инвестиции с добри резултати. През последните години Португалия удвои инвестициите си в научноизследователската и развойна дейност и вече е сред първите пет по отношение на възобновяемата енергия: 31% от консумираната електроенергия идва от възобновяеми източници, като цифрата се очаква да бъде 60% през 2020 г.
<P>
Както вече беше казано, Съветът не може да пренебрегне случващото се в Египет - революцията на народа. Нито финансовата и икономическа криза. Държавите-членки от еврозоната, изпитващи най-големи трудности, правят нужното, като приемат мерки за строги икономии, които са необходими за ограничаване на дефицита и за успокояване на пазарите. Тези мерки изискват големи жертви от семействата и предприятията.
<P>
Що се отнася до ЕС, дали той прави нужното? Не мисля. Европейският отговор на спекулативните атаки срещу еврото - защото чрез държавния дълг спекулантите атакуват единната валута - е частичен, закъснял и неефективен. Диагнозата е поставена и рецептата е добре позната: Европейският съюз трябва да подобри икономическата координация и да направи европейския фонд за финансова стабилност по-силен и гъвкав, така че да може да откупи държавния дълг на страните, подложени на най-голям натиск, от пазарите. С други думи, изправени сме пред глобални проблеми, които изискват глобален отговор. Именно това обществото очаква от предстоящото заседание на Европейския съвет.
<SPEAKER ID="076" NAME="Lambert van Nistelrooij" AFFILIATION="PPE">
(NL) Г-н председател, специалните времена изискват специални политики и естествено сега, когато се опитваме да се измъкнем от кризата, е хубаво, че в дневния ред на Съвета е отделено място на енергията и иновациите. Те са ключови фактори за конкурентоспособността на Европа, а също и за заетостта в близко бъдеще. Имаме достатъчно данни и доклади. Сега трябва да продължим напред и да постигнем напредък.
<P>
Областта на трансграничната инфраструктура и връзки по-специално е мястото, където изоставаме много. Сега трябва да продължим с нови инструменти, като например облигации за проекти, и да използваме гаранции на Европейската инвестиционна банка, за да положим по-големи усилия да позволим инвестиции.
<P>
Вторият въпрос очевидно са иновациите. Европейският индекс за иновации беше публикуван тази седмица и показва, че някои държави изостават. Това е разбираемо по време на криза, но не следва ли да мобилизираме и други инструменти? Структурните фондове например, които изискват публично съфинансиране на инициативите. Точно когато почти изобщо не го правим, много по-голямо внимание трябва да се обърне на публичните инвестиции и иновации. Министърът също го каза. Подобни иновации трябва да раздвижат нещата без незабавно да се налага да бъдем готови да инжектираме повече пари. Това определено ще ни помогне да постигнем целите за 2020 г. за устойчивост, интелигентни действия и заетост. Желая Ви успех.
<SPEAKER ID="077" NAME="Silvia-Adriana Ţicău" AFFILIATION="S&amp;D">
(RO) Г-н председател, на европейската енергийна среща на високо равнище, която ще се проведе на 4 февруари, Европейският съюз трябва да постигне споразумение на най-високо политическо равнище относно приоритетни мерки, насочени към изграждането на вътрешния енергиен пазар и развитието на енергийната инфраструктура, както и мерки за намаляване на потреблението на енергия, за повишаване на енергийната ефективност и за насърчаване на възобновяемите енергийни източници.
<P>
Необходим ни е поне 10-годишен план за действие, който ще осигури солидарност между държавите-членки в случай на сериозни смущения в доставките на енергия и повишаване на енергийната сигурност чрез диверсификация на маршрутите и източниците. Съюзът трябва да модернизира своята енергийна инфраструктура и да обвърже енергийната инфраструктура на държавите-членки. В този контекст трябва да подчертая геостратегическото значение на разширения Черноморски регион за енергийната сигурност на Европейския съюз.
<P>
Общият енергиен пазар трябва да работи в полза на обикновените граждани, за които цената на енергията трябва да остане достъпна, и да помогне европейската промишленост да стане екологично ефективна, като осигури работни места в Европейския съюз и развитие на промишления сектор.
<SPEAKER ID="078" NAME="Romana Jordan Cizelj" AFFILIATION="PPE">
(SL) Г-н председател, в областта на енергетиката сме си поставили цели, които обхващат трите стълба на общата енергийна политика: конкурентоспособност, устойчивост и сигурност на доставките. За да ги постигнем, вече сме приели два обширни пакета: пакет относно климата и енергията и либерализиращ пакет. По тази причина не считам, че имаме нужда от нови разпоредби в областта на енергетиката, а вместо това трябва да се съсредоточим повече върху прилагането на съществуващото законодателство.
<P>
Каква е ползата да въвеждаме допълнителни изисквания, още по-строги изисквания, ако не прилагаме съществуващите? Трябва да повишим доверието в Съюза, поради което казвам, че не се нуждаем от нови изисквания, за да подобрим енергийната ефективност. Предприятията и домакинствата трябва да вземат решения в зависимост от пазарните условия. Досега повишаването на ефективността се разглежда като най-икономическата мярка, печеливша ситуация за всички, така да се каже, и наистина не виждам нужда от нови задължителни цели.
<P>
Трябва да създадем среда, която ще насърчи инвестициите в инфраструктурата. Пазарът трябва да действа, а не публични средства от европейския и националните бюджети. Трябва да избягваме държавните субсидии и непазарните механизми, които водят до централизация на икономиката, възпрепятстват конкуренцията и задушават изобретателността. Енергията е част от Европейската схема за търговия с емисии, а цената на въглерода трябва да бъде основният двигател на развитието.
<P>
В областта на енергетиката се нуждаем още от по-добра трансгранична координация и стратегическо планиране за нова инфраструктура. Затова Агенцията за сътрудничество между енергийните регулатори (ACER), която ще започне работа през март в Любляна, трябва да получи цялата възможна подкрепа, за да изпълни задачите си ефективно.
<SPEAKER ID="079" NAME="Tunne Kelam" AFFILIATION="PPE">
(EN) Г-н председател, подкрепям по принцип идеята за европейски пакт за конкурентоспособност, който да предвиди възможността за хармонизиране на пенсионната възраст и най-вече да ускори взаимното признаване на академичните и професионални квалификации, както и да координира по-добре усилията в областта на научноизследователската и развойна дейност.
<P>
Подчертавам необходимостта да се създаде напълно интегриран европейски енергиен пазар до 2015 г. Мога ли да се надявам, че след четири години Естония, Латвия и Литва вече няма да бъдат изолирани острови що се отнася до доставките на газ?
<P>
Очакваме истински пробив от унгарското председателство в разработването на интегрирана европейска мрежа на инфраструктурата за природен газ, нефт и електроенергия и връзките от Балтика до Адриатическо море.
<P>
Също така призовавам Съветът да подкрепи устойчивото местно производство на електроенергия, като създаде равни условия за конкуренция за производителите в и извън ЕС. Време е да се разгледа на европейско равнище и проблемът с изтичането на въглерод в електроенергийния сектор.
<P>
И накрая, жалко е, че външните министри на ЕС не успяха да постигнат съгласие да осъдят твърдо сектантските нападения срещу християните в Египет и Иран. Преди две седмици Парламентът предостави солидна основа за силна, единна позиция по този драматичен въпрос. Неспособността на Европейския съвет да реагира навреме създава впечатление, че защитата на традиционните християнски малцинства извън Европа не е приоритет на ЕС.
<SPEAKER ID="080" NAME="Gunnar Hökmark" AFFILIATION="PPE">
(EN) Г-н председател, първо, гражданите на арабските страни имат същите права на демокрация и права на човека като всеки друг. Считам, че е задължително политиката на Европейския съюз да подкрепи демократичните сили във всички държави, в които виждаме настъпването на промяна. Ние ще гарантираме, че тази промяна ще поеме в посоката на демокрацията и правата на човека, защото виждаме промяна във всички наши съседи. Виждаме я в страните от Източното партньорство, както и в страните от Северна Африка. Задължително е да подкрепим решително, твърдо и категорично демократичните сили, където и да се намират те, и ще ги направим възможно най-силни.
<P>
Второ, по отношение на енергията се нуждаем от енергийна ефективност. Имаме много програми за целта. Но трябва да осигурим общи мрежи и системи за разпределение на газ и електроенергия на европейско равнище. Това е един от начините за ефективно използване на енергийните източници. Също така трябва да гарантираме, че разполагаме с необходимото производство, за да се откажем от изкопаемите горива и да направим възможно да има ниски цени без емисии на въглероден двуокис. Постепенното премахване на ядрената енергетика ни пречи. Използването на нашите енергийни източници, заедно с обща мрежа и общ енергиен пазар, е един от начините да вървим напред.
<SPEAKER ID="081" NAME="Othmar Karas" AFFILIATION="PPE">
(DE) Г-н председател, госпожи и господа, ще бъда съвсем откровен. Не виждам никаква решителност, искреност или динамика. Времето изтича. Понякога имам чувството, че все още се опитваме да покажем нашите желания на държавните и правителствени ръководители, вместо да се захванем с това, което трябва да се направи. Спешно се нуждаем от повече смелост да имаме повече Европа. Имайте смелостта да постигнете съгласие относно това, което е необходимо, а не само относно това, което е възможно. Нарушете традицията винаги да блокирате или забавяте това, което трябва да се направи, по причини, свързани с вътрешната политика. Не съставяйте списъци на това, което не е възможно заради национален егоизъм и протекционизъм, а на това, което трябва да направим заедно, като Европа, за да бъдем конкурентоспособни и да дадем правилния отговор на кризата.
<P>
Събитията изискват нови прояви на солидарност. Изискват да се предприеме следващата стъпка към интеграция. Изискват бърза корекция на структурните недостатъци в паричния съюз, а именно икономически и социален съюз. Подкрепям пакта за конкуренцията и вътрешния енергиен пазар, защото той може да гарантира спадане на цените, повишаване на независимостта ни и създаване на растеж и работни места. Но трябва да кажем "да" и на научните изследвания, иновациите и образованието, с други думи на по-голямата европеизация на политиката в областта на образованието и научните изследвания. Подкрепям и икономическото управление, при условие че включва Комисията, но не и нов междуправителствен подход, който подкопава Договора от Лисабон.
<SPEAKER ID="082" NAME="RadvilMorkūnaitė-Mikulėnien" AFFILIATION="PPE">
(EN) Г-н председател, очаква се от Европейския съвет да потвърди, че никоя държава-членка на ЕС няма да остане енергиен остров след 2015 г.
<P>
Като правило връзките отсъстват в тези държави-членки, в които секторът на природния газ се управлява едностранно. Напредъкът по отношение на инфраструктурата, който ще позволи достъп на друг, е много бавен, тъй като вертикалните монополи инвестират основно за по-нататъшното укрепване на своето господство, а е трудно да се привлекат нови инвеститори в затворен пазар.
<P>
Прилагането на Газовата директива на ЕС - т.е. пълното отделяне на собствеността - е единственият ефективен и разумен начин да се насърчат инвестициите в инфраструктурата (в случая в Литва), да се създадат условия за конкуренция и да се ускори интеграцията във вътрешния енергиен пазар на ЕС.
<P>
Абсурдно е обаче държава-членка на ЕС да бъде заплашвана и дори дискриминирана, защото прилага законодателството на ЕС, докато самият ЕС изглежда стои настрана.
<P>
Затова призовавам вас, колеги, Комисията и Съвета да използвате всяка възможност открито да изразите неодобрение от натиска, който се оказва върху държава-членка, за да се откаже от прилагането на правото на ЕС, и да обедините подкрепата си за нея на заседанието на Европейския съвет. Трябва да отбележа също, че прилагането на Газовата директива на ЕС в Литва се следи отблизо и от други държави-членки, в които условията са подобни.
<P>
Без подобен достъп целта за постигане на напълно интегриран и функциониращ вътрешен енергиен пазар на ЕС до 2014 г. ще бъде подкопана.
<SPEAKER ID="083" NAME="Arturs Krišjānis Kariņš" AFFILIATION="PPE">
(LV) Г-н председател, в залата има различни мнения за това какво е най-важно за развитието на енергетиката в Европа. За някои отговорът са възобновяемите източници на енергия, за други ядрената енергия, а за трети запазването на енергията. Все пак има един въпрос, по който считам, че всички сме съгласни, и той е, че трябва да имаме общи енергийни мрежи в Европа, за да сложим край на ситуацията, в която някои държави-членки са напълно откъснати от останалите, независимо дали на пазара на електроенергия, или на природен газ. В този контекст на заседанието на Съвета в петък ще се обсъди как да се разработят общи енергийни мрежи в Европа, а тук според мен най-важният въпрос е откъде ще дойде финансирането. Средства трябва да се намерят и за проектите, които не обещават търговска полза в краткосрочен план - съвместно финансиране за премахването на енергийните острови.
<P>
Благодаря за вниманието.
<SPEAKER ID="084" NAME="Csaba Sándor Tabajdi" AFFILIATION="S&amp;D">
(HU) Г-н председател, искам да поздравя унгарското председателство на ЕС, че тази изключително важна тема най-накрая се обсъжда на най-високо равнище в рамките на Съвета. Достъпната енергия е в интерес на всички държави-членки. Европейският съюз трябва да използва всички възможни източници на енергия. Пропуснахме нещо обаче, което никой не забеляза. Роденият в Унгария Нобелов лауреат Джордж Ола откри метанолова икономика. Вече има огромен брой метанолови станции в Китай, но в Европа този вид енергия съществува само в Исландия. В ЕС няма енергийна икономика на основата на метанол, въпреки че той е изключително евтин, тъй като генерира енергия от въглероден двуокис, вода и електричество, която може да се използва за захранване на автомобили, производство на електроенергия, отопление и други.
<SPEAKER ID="085" NAME="Andrew Henry William Brons" AFFILIATION="NI">
(EN) Г-н председател, един от въпросите, които ще се обсъждат на заседанието на Европейския съвет, е подобряването на рамковите условия - каквито и да са те - за научните изследвания и иновациите в Европейския съюз.
<P>
Разбира се, има разлика между изобретения и иновации, а също между тях и прилагането на патенти. Но ако потърсите географския им произход, няма да откриете равно географско разпределение в света.
<P>
Ще намерите непропорционален брой в някои държави в света с преки или исторически връзки с Европа. Защо? Възможно ли е причината да сочи рамковите условия, които се търсят толкова усърдно от Съюза за иновации? Какво може да е обяснението? Е, когато отхвърлим климата, нещо във водата, обичайното хранене и стоплянето в студено време, какво остава?
<P>
Боя се, че не намирам отговор. Но каквото и да е, трябва да внимаваме да не го пропуснем заради незнание.
<SPEAKER ID="086" NAME="András Gyürk" AFFILIATION="PPE">
(HU) Г-н председател, енергийната среща на високо равнище на 4 февруари може да се окаже истински пробив, където думите и делата най-сетне да се срещнат. В Съвета е внесен въпросът за стратегията и в същото време за инфраструктурата, необходима за нейното прилагане. Надявам се, че резултатите ще потвърдят нашите очаквания и на 4 февруари ще станем свидетели на създаването на истинска обща европейска енергийна политика.
<P>
Ако ми позволите, последна забележка, г-н председател. Искам да заявя, че приветствам кореспонденцията между Европейската комисия и унгарското правителство по въпроса за унгарския медиен закон. Доволен съм, че диалогът следва обичайната процедура в такива случаи. Това трябва да успокои всички заинтересовани, че въпросът ще бъде решен. Убеден съм, че процедурата ще приключи в рамките на няколко седмици. Всички по-нататъшни злонамерени и необосновани политически атаки са излишни. Считам, че това е в интерес на ЕС, а не онова, което беше демонстрирано за съжаление днес в изказване в залата.
<SPEAKER ID="087" NAME="Zigmantas Balčytis" AFFILIATION="S&amp;D">
(LT) Следващото десетилетие ще бъде от решаващо значение за целия Европейски съюз, тъй като държавите-членки ще трябва да вземат сериозни решения: да заменят съществуващите ресурси и инфраструктура и да отговорят на нарастващото търсене на енергия, която ще бъде от съществено значение за европейското икономическо развитие в бъдеще. Европейският съвет по енергетика наистина е много важен. Може да се превърне в историческо събитие, ако се постигне съгласие относно конкретни принципи за развитие на вътрешния енергиен пазар. Това наистина ще позволи на всички 27 държави-членки на Европейския съюз да координират своите действия и да насочат усилията си да направят нашата икономическа среда по-голяма и по-конкурентоспособна, да повишат заетостта и да намалят социалното изключване. Считам, че е много важно да се заложат определени дати, което ще позволи енергийните острови в държавите-членки да бъдат намалени или премахнати. За да постигнем това, е особено важно да впрегнем политическа воля и солидарност и да гарантираме, че развиваме не само проектите, които са търговски привлекателни, но и тези, които са необходими на Европейския съюз. Считам също за много важно да се определят задължителни графици за държавите-членки, за да отговорят на време на задълженията си за изпълнение на проектите. Въпреки че инвестиционните решения обикновено зависят от участниците на пазара, политическите решения също са от голямо значение за създаването на стабилна и прозрачна среда за инвестиции.
<SPEAKER ID="088" NAME="Марош Шефчович">
заместник-председател на Комисията. - (EN) Г-н председател, настоящото разискване ясно потвърждава, че енергията и иновациите са от изключително важно значение за бъдещето на Европа и на европейската икономика. Очевидно всички ще се съгласим, че ако сега направим верните стъпки, не само ще имаме важен принос за икономическото възстановяване в краткосрочен план, но можем да направим европейската икономика много по-конкурентна в дългосрочен план.
<P>
Съгласен съм също така с всички, които призоваха за конкретни резултати и за конкретни действия. Затова Комисията настоява да има много ясни цели. Искаме да имаме истински вътрешен енергиен пазар до 2014 г. Най-накрая трябва да отключим потенциала на вътрешния пазар в тази много важна област на икономиката. Само един пример: ако го направим правилно, потребителите могат да спестят 13 млрд. евро с наличието на възможност за получаване на електроенергия от по-евтин доставчик. Това е повече от 100 евро на потребител годишно, а е само началото. Затова трябва да настояваме Европейският съвет да поеме реална собственост над вътрешния енергиен пазар и да упражнява правата на собственик по отношение на много важното транспониране на законодателството не само на европейско равнище, но и на национално равнище във всяка една държава-членка.
<P>
Слушах много внимателно колегите от балтийските страни. Считам, че е крайно време да премахнем изолираните енергийни острови. Затова 2015 г. е подходяща за приключване на работата по този много важен проект и за свързване на нашите балтийски държави-членки с истинската европейска мрежа.
<P>
Ако има нещо, с което не съм напълно съгласен, то това е изявлението на Барак Обама в обръщението относно състоянието на Съюза. Слушах го и трябва да кажа, че според мен беше много вдъхновено от това, което правим ние в Европа - това, което предложихме със стратегията "ЕС 2020". Той говори за енергийна ефективност, за значението на образованието, за нов импулс за защита на околната среда и за намаляване на бедността. Това са точно целите, които ние сме си поставили за следващите 10 години.
<P>
Наистина считам, че ние сме лидери, когато става въпрос за политиките за околната среда. Можете да проверите позицията на Европейския съюз на всички срещи на високо равнище по въпросите на околната среда и да видите усилията ни да поведем света по правилния път в тази конкретна област. Що се отнася до целите ни - нашите известни цели за 2020 г. - справяме се доста добре с намаляването на емисиите. Справяме се доста добре и с увеличаването на дела на възобновяемите източници в производството на енергия.
<P>
Но е вярно - трябва да призная - че изоставаме в изпълнението на целите за енергийна ефективност. Затова ние, Комисията, ще следим развитието в тази област много внимателно и ще направим преглед на целите през 2013 г. Мога да ви обещая, че ако резултатите не са достатъчно амбициозни, сериозно ще обмислим налагането на правно обвързващи цели и в тази област. Всички знаем, че най-чистата енергия е безопасна енергия.
<P>
Що се отнася до коментарите за иновационната икономика, считам, че е много ясно, че трябва да повишим нивото на приоритетите и политиките в областта на иновациите. Трябва да отключим потенциала, който съществува в Европа в тази област от много години. Виждаме, че с намаляването на изоставането ни от САЩ и Япония не се справяме толкова добре, колкото очаквахме. Можем да видим как бързо развиващите се икономики ни настигат, така че трябва да се съсредоточим върху тази област колкото е възможно повече.
<P>
Трябва да анализираме реалните причини за липсата на амбициозен напредък. Една от тях беше спомената -бюрокрацията и сложните правила. Затова Комисията вече предложи - и беше прието миналата седмица - опростяване на правилата за Седмата рамкова програма за всички иновационни политики. Считам, че ще имаме добра възможност в рамките на обсъждането на следващата многогодишна финансова рамка да подобрим начина, по който изпълняваме и прилагаме европейските програми, защото ще обсъждаме и финансовите разпоредби. Трябва да потърсим много внимателно баланс между подходящ контрол и необходимата гъвкавост при изпълнението на програмите, за да не създаваме допълнителна бюрокрация в програмите, които са особено важни за насърчаване на иновационните политики в Европа.
<P>
Икономиката, разбира се, също ще се обсъжда. Заседанието на Европейския съвет през февруари ще бъде заседание на прехода и търсенето на цялостен подход към настоящите икономически предизвикателства в Европа, независимо дали по отношение на еврозоната, или в областта на по-доброто икономическо управление за целия Европейски съюз. Мога да ви уверя, че Комисията е непреклонна в предлагането на мерки за стабилизиране на положението на финансовия пазар и в търсенето на дългосрочни решения. Ние считаме, че всичко това трябва да представлява цялостен отговор, който ще ни позволи в крайна сметка да излезем от реактивния режим и да планираме дългосрочни мерки и дългосрочно укрепване на европейската икономика.
<P>
По отношение на коментарите относно изменение на Договора и създаване на постоянен Европейски механизъм за стабилност, Комисията е убедена, че Договорът предоставя подходящата рамка за по-нататъшно укрепване на икономическото управление. Съвсем ясно е, че да се направи това извън рамката на Съюза повдига политически и институционални въпроси, които ще трябва да бъдат много внимателно разгледани от Комисията. Сигурен съм, че лидерите ще обсъдят и този въпрос на заседанието на Европейския съвет в петък.
<P>
Положението в Египет и Тунис беше обсъдено тази сутрин от колегията на членовете на Комисията. Изразени бяха ясна подкрепа за законните стремежи на населението на Египет и ясно потвърждение, че Комисията е готова да увеличи помощта си за Египет в прехода. Разискването относно положението в Тунис и Египет предстои и съм сигурен, че моята колега Кати Аштън ще може да се изкаже по-конкретно.
<SPEAKER ID="089" NAME="Енико Гьори">
действащ председател на Съвета. - (EN) Г-н председател, искам да благодаря на ораторите за всички коментари. Присъствах на изключително ценно обсъждане в Парламента, което ще допринесе за петъчното обсъждане от държавните и правителствени ръководители на въпросите в областта на енергетиката и иновациите.
<P>
Напълно ви разбирам, когато казвате, че това, което правим по отношение на енергията и иновациите, не е достатъчно. Силно сме ангажирани с предвиденото в Договора от Лисабон създаване на европейски вътрешен енергиен пазар и вървим в тази посока. Разбира се, насърчавайте ни да направим повече в тази област. Не искам да навлизам в подробности, защото считам, че г-н Шефчович обясни много подробно всички аспекти на бъдещата обща енергийна политика в Европа.
<P>
Същото важи и за иновациите. Всички считаме, че трябва да направим повече относно иновациите; "Съюзът за иновации" е голяма инвестиция в бъдещето.
<P>
Силна Европа не може да живее без силни общи политики, една от които трябва да бъде европейската политика в областта на енергетиката и иновациите.
<P>
Въпросът ми към г-н Schulz е защо ми позволи да отговоря като представител на унгарското правителство. Считам, че г-н Schulz е прочел друго писмо, а не изпратеното от нас до Комисията. Той каза, че унгарското правителство е пренебрегнало единодушното решение на Комисията и не е готово да го вземе предвид. Ще цитирам няколко реда от писмото, като започна с изявлението, че правителството на Република Унгария е готово да измени медийния закон. "Изменението на законодателството може да се приеме." "Унгарското правителство е готово също така да разгледа възможността за намиране на други правни решения, ако е необходимо." И накрая, "ако Комисията... все още смята за необходимо" след консултациите "да се измени унгарският закон..., ние сме готови да започнем да изготвяме измененията".
<P>
Така че искам да ви информирам, както ясно се посочва в писмото, че текат консултации. Ние сме готови. Вчера Комисията заяви, че е доволна, че отговорът е пристигнал. Експертите ще започнат да работят и е наша задача да намерим решение на проблема. Много се надявам, че в бъдеще всички обсъждания ще бъдат посветени на енергията и иновациите и няма да се замесва председателството в аспекти на някои политически партии.
<SPEAKER ID="090" NAME="Председател">
Разискването приключи.
<P>
Писмени изявления (член 149)
<SPEAKER ID="091" NAME="João Ferreira" LANGUAGE="PT">
На предстоящото си заседание Съветът ще разисква енергията и иновациите. Предложението е да се интегрира и "завърши" единният пазар на електроенергия и природен газ. Наясно сме, че тази цел е синоним на ограничаване на държавите-членки в упражняването на социалната им функция с добре оборудвани, финансирани и активни обществени услуги и синоним на либерализиране и приватизиране, следвани рано или късно от неизбежната монополна концентрация на равнище ЕС. Следователно няма да има развитие в тази стратегическа област от жизненоважно значение. Като най-лесния начин се повдигат въпроси (демагогски), свързани със сигурността на доставките на енергия: те със сигурност са важни, трябва да бъдат разгледани и решени, но в друга рамка. На иновациите вече се гледа само като на средство за приписване на стойност на идеите на пазара, а не както би следвало: като на необходимо средство за намиране на отговор на много от проблемите и предизвикателствата пред човечеството. В разискването стана ясно, че тези въпроси не са нищо повече от димна завеса за друго обсъждане: задълбочаването на катастрофалните и антидемократични механизми на т. нар. "икономическо управление" и затягането на примката около народите и държавите, inter alia и Португалия.
<SPEAKER ID="092" NAME="Maria Da Graça Carvalho" LANGUAGE="PT">
Енергията и иновациите са от съществено значение за растежа и заетостта. Енергията е мащабен проект за европейската интеграция, какъвто беше вътрешният пазар в миналото. Европа се нуждае от амбициозна визия и конкретен план в областта на иновациите и енергетиката. Надявам се, че заседанието на Европейския съвет в петък ще бъде важна стъпка в това отношение. Вече е направено много в областта на европейската стратегия относно енергията и климата, но трябва да отидем по-далеч. Трябва да останем в челните редици на технологиите, като инвестираме повече в научни изследвания и иновации, като изградим необходимата инфраструктура и обучим повече инженери, учени и техници. В настоящия критичен момент, когато се намираме в икономическа криза, действията са спешно необходими. Има начин да го постигнем: като коренно променим начина, по който произвеждаме и използваме енергията в нашето общество.
<SPEAKER ID="093" NAME="Lena Kolarska-Bobińska" AFFILIATION="PPE">
в писмена форма. - (PL) Енергийната среща на високо равнище, която ще се проведе тази седмица, ще послужи да подчертае значението на енергийната солидарност. Най-ефективните начини да се гарантира сигурността на доставките на енергия са истински общ пазар, паневропейска мрежа, прилагане на законодателството и прозрачни правила. За съжаление някои от лидерите на нашите държави не го разбират. Вместо това предпочитат да разчитат на собствените си национални решения на енергийните въпроси и да се пазарят с доставчици от трети страни. Затова трябва да обърнем внимание на призивите на европейските енергийни дружества за либерализиране на пазара и за пълно прилагане на законодателството на ЕС в областта на енергетиката. Трябва да сме сигурни при изготвянето на пакета относно инфраструктурата, че европейските проекти, в които искаме да инвестираме, ще бъдат подбрани въз основа на ясни и прозрачни критерии. При създаването на паневропейска мрежа трябва да обърнем особено внимание на инвестициите в държавите с много слабо развита и остаряла инфраструктура, както каза г-н Барозу. Пазарът няма да се погрижи за това сам, необходими са публични мерки. Не можем да си позволим Европа на две скорости в областта на енергетиката. Благодаря.
<SPEAKER ID="094" NAME="Petru Constantin Luhan" LANGUAGE="RO">
За да постигне Европейският съюз предложените цели, основният приоритет е да приложи правилно и бързо третия пакет относно пазарите на електроенергия и природен газ. Развитието на енергийната инфраструктура играе ключова роля за осигуряване на функционирането на вътрешния енергиен пазар. В този контекст искам да подчертая, че трябва да се обърне специално внимание на финансирането на инфраструктурата до 2020 г. Европейската комисия трябва да представи възможно най-бързо конкретни цифри и новия инструмент за финансиране на енергийната инфраструктура. Освен мерките, които трябва да бъдат предприети от Европейската комисия, е важно да се засили партньорството на Европейския съюз с международни финансови институции с цел да се открият новаторски финансови инструменти. Трябва да се създаде и подходяща рамка за финансиране по-специално чрез подобряване на правилата за разпределяне на разходите за трансгранични или технологично напреднали проекти.
<SPEAKER ID="095" NAME="Bogdan Kazimierz Marcinkiewicz" AFFILIATION="PPE">
в писмена форма. - (PL) Считам, че на предстоящата среща на високо равнище на 4 февруари Европейският съвет по енергетика трябва да си постави за цел да гарантира, че всички енергийни източници, традиционни и нетрадиционни, са третирани еднакво. Особено внимание следва да се обърне на естествените източници на енергия, включително минерални горива (въглища и шистов газ), за да се гарантира сигурността на доставките на енергия за ЕС. Използването на тези източници, с подходяща подкрепа от ЕС, ще бъде от решаващо значение не само за сигурността на доставките на енергия, но и за конкурентоспособността и заетостта на ЕС. В същото време ще отбележа, че с осигуряването на подходящи инвестиции в енергийната инфраструктура на ЕС гарантираме по-нататъшното развитие на държавите-членки. Надявам се, че заключенията на Европейския съвет ще бъдат точно отражение на досегашните обсъждания на целите за 2050 г. и че няма да бъдат публикувани преди разискването по тези цели, което трябва да се проведе през март 2011 г. Благодаря.
<SPEAKER ID="096" NAME="Iuliu Winkler" LANGUAGE="RO">
Понастоящем в ЕС функционират 27 енергийни пазара. Липсата на връзка между тях възпрепятства постигането на целите на ЕС относно конкурентоспособността на икономиката и енергийната сигурност. Липсата на единен интегриран пазар означава, че енергийната политика на ЕС не е в състояние да предостави ефективни решения на проблемите, свързани с намаляването на резервите от нефт и природен газ в Европа, повишаването на цените на суровия петрол и природния газ, увеличаването на световното търсене на енергия и глобалното затопляне. Приветствам съобщението на г-н Йотингер относно амбициозния срок, предложен от Европейската комисия, според което 2015 г. ще е крайният срок за завършване на вътрешния енергиен пазар. Приветствам и намерението за свързване на газовите и електроенергийните мрежи на 27-те държави-членки и за създаване на подходяща инфраструктура, така че ЕС да постигне целите си. Надявам се, че ангажиментът на Комисията ще бъде разбран от европейските лидери като призив да се изведат на преден план реалните дългосрочни интереси на държавите-членки. Само с твърдо решение, възможно най-скоро, ще бъде възможно да се създадат и укрепят единният енергиен пазар и общата политика в тази област. Това са единствените фактори, които могат да защитят енергийната сигурност на всички в средносрочен и дългосрочен план.
<SPEAKER ID="097" NAME="Martin Kastler" LANGUAGE="DE">
Шокиращо е, че християни по целия свят все още са преследвани и убивани. Срам за Европа е, че министрите на външните работи на държавите-членки в рамките на Съвета не могат да намерят отговор. Те се отнасят към желанието на Парламента с презрение. ЕС трябва да направи нещо. Призовавам Съветът да покаже отговорност към основното право на свобода на религията, бързо да изготви осъществима стратегия за защита на християните по целия свят и да създаде самостоятелен отдел по междукултурни и религиозни въпроси в рамките на Европейската служба за външна дейност. Тези неща трябва да се направят сега, а не някога в бъдещето.
<SPEAKER ID="098" NAME="Angelika Werthmann" AFFILIATION="NI">
в писмена форма. - (DE) Искам да коментирам два въпроса: 1. Енергийната политика. При сегашния курс на нашата енергийна политика ще ни отнеме прекалено дълго време да достигнем до целта. С помощта на опростени и бързи процедури по отношение на развитието на енергийната инфраструктура ЕС може да отбележи значителен напредък при определянето на курса си - въпреки че това не трябва при никакви обстоятелства да бъде в ущърб на гражданите и не трябва да подкопава Орхуската конвенция. Прозрачността и възможността за проследяване на работата са необходими предпоставки. От само себе си се разбира, че малките и средните предприятия с техния капацитет за иновации трябва да участват като равноправни партньори. 2. Финансовата криза. Финансовите пазари реагират много по-бързо от Съвета. За да се противодейства на общата несигурност в резултат на това, което се усеща от гражданите и финансовия свят, са необходими бързи и решителни действия.
<SPEAKER ID="099" NAME="Lidia Joanna Geringer de Oedenberg" LANGUAGE="PL">
По време на предстоящото заседание на Европейския съвет, планирано за 4 февруари, държавните и правителствени ръководители ще обсъдят две теми: енергийната политика на Общността и научноизследователската и развойна дейност. Основните въпроси по отношение на първата тема ще бъдат енергийната ефективност, възобновяемите енергийни източници и сигурността на доставките (въпрос от особена важност за Полша), а по втората тема - международното научно сътрудничество и рационализирането на научните програми на ЕС. Оставам с впечатление обаче, че срещата на високо равнище, свикана под лозунга на енергията и иновациите, ще се превърне в конференция по актуални събития както в Европейския съюз (икономическата политика), така и привидно по-далечните (политическото положение в Тунис, Египет и Беларус). Оказва се вярно, че ЕС трябва да се справя с бързо увеличаващ се брой проблеми, което няма да се реши с по-чести срещи на високо равнище, както предложи председателят на ЕС, г-н Ван Ромпьой. Европейският съюз трябва скоро да намери отговори на редица въпроси, като например дали финансирането за Европейския инструмент за финансова стабилност трябва да се увеличи, как икономическата политика на държавите-членки трябва да се координира, за да се гарантира, че инструментът няма да е необходим в бъдеще, и накрая, как трябва да реагираме на събития с голямо международно значение, за да гарантираме, че гласът на ЕС се чува. Не само цифрите, т.е. енергийните показатели, които трябва да се постигнат до 2020 г., ще бъдат от ключово значение при формулирането на отговора, но и истинската политическа воля на държавите-членки. Европа консумира една пета от световната енергия. Колко време ще се отдели на енергетиката на срещата в петък в Брюксел?
<SPEAKER ID="100" NAME="Wojciech Michał Olejniczak" LANGUAGE="PL">
Проблемът на енергийната политика на Европейския съюз беше посочен по време на разискването относно подготовката на заседанието на Европейския съвет на 4 февруари 2011 г. Енергийната сигурност е приоритетна област, а създаването на общ енергиен пазар трябва да бъде обща европейска цел, към която трябва да се стремим, използвайки интегрирани мерки. Алтернативните източници на енергия, които започват да играят все по-голяма роля в Европа, също бяха ключов въпрос в разискването. Развитието на съвременни технологии и създаването на зелени работни места са тясно свързани с енергийната политика. Особено внимание трябва да се обърне на необходимостта от разширяване на европейското научноизследователско пространство. Това са отлични примери за мерки, отговарящи на идеите на стратегията "Европа 2020", която отдава приоритет на иновациите и развитието на научните изследвания, както и на създаването на зелени работни места. Европа трябва да обедини сили и в тази област.
