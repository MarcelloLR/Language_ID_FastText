<CHAPTER ID="019">
Едноминутни изказвания (член 150) 
<SPEAKER ID="190" NAME="Председател">
Следващата точка от дневния ред е посветена на едноминутни изказвания по въпроси с политическа значимост.
<SPEAKER ID="191" NAME="Zuzana Roithová" AFFILIATION="PPE">
(CS) Г-н председател, вече минаха 19 месеца, откакто Канада внезапно и едностранно въведе визови изисквания за граждани на Чешката република, на която като член на ЕС не е разрешено да въведе реципрочно визово изискване за всички канадци. Председателят на Европейската комисия, г-н Барозу, незабавно направи изказване, че това не е двустранен въпрос, а въпрос на Съюза, но членът на Комисията г-жа Малмстрьом за съжаление не го разглежда като приоритет, а вместо това пасивно наблюдава двустранните преговори. В отговор на моята намеса Съветът заяви, че Съюзът не обсъжда реципрочност, тъй като все още не е получил никакви предложения от члена на Комисията. Така излиза, че гражданите на Чехия са де факто второкласни граждани на ЕС, доколкото са засегнати техните права, и е изненадващо, че канадци продължават да пътуват до Чешката Република без визи.
<P>
Искам да отбележа, че забавянето на Комисията също увеличава риска Чешката република да забави ратифицирането на споразумения между Съюза и Канада. Тя няма друг вариант да опази правата на гражданите си, тъй като ЕС не оказва натиск върху Канада. Ето защо бих искала да настоя заедно с вас членът на Комисията да се заеме с проблема с Канада без отлагане, както и да се застъпи за Румъния и България. Нима общата визова политика и принципът на солидарност вече не са европейски ценности? Наясно ли е членът на Комисията какъв е залогът днес?
<SPEAKER ID="192" NAME="Petru Constantin Luhan" AFFILIATION="PPE">
(RO) Г-н председател, приемането на психотропни и психоактивни вещества, което обикновено е в сива законодателна зона, има много повече вредни ефекти, отколкото общоизвестните наркотици. Тези вещества обикновено се срещат в Европа в магазините за подправки и са известни като "етноботанически растения" - термин, измислен, за да може пласирането и приемането на тези наркотици да изглежда безобидно.
<P>
Страни като Полша, Израел, Дания, Англия и Германия вече са забранили значителен брой вещества, определени като психотропни и психоактивни. Достъпните на пазара вещества, въпреки че не са включени в списъка със забранени вещества, са изключително трудни за контролиране, поради което медицинският персонал не може да оказва помощ, тъй като използваните химически комбинации имат неизвестни реакции. Единствените мерки, които можем да предприемем, са да забраним на тези магазини да функционират, след което трябва да се съсредоточим върху прекратяването на онлайн продажбите на тези вещества.
<SPEAKER ID="193" NAME="Anni Podimata" AFFILIATION="S&amp;D">
(EL) Г-н председател, продължаващата криза в еврозоната изправи всички нас - европейски институции, държави-членки и политически лидери, пред нашите отговорности. Трябва да отнемем инициативата от пазарите; трябва да осигурим интегриран и убедителен отговор на кризата, като допълним, а не заменим или пренебрегнем, отговорностите, които държавите-членки са поели, за да изпълняват своите задължения. В този контекст видни европейци, политически партии, обществеността със своите демонстрации и европейски професионални съюзи твърдят, че еврооблигациите могат да изиграят ключова роля за превъзмогване на кризата с дълговете и за опазване на стабилността на еврото.
<P>
Ето защо бих искала да отбележа, че Съветът трябва незабавно да отговори на искането, отправено от Европейския парламент в неговата резолюция от 16 декември 2010 г. и да даде ясен знак на Европейската комисия, за да може тя да проучи въпроса в подробности и да внесе конкретни предложения.
<SPEAKER ID="194" NAME="Graham Watson" AFFILIATION="ALDE">
(EN) Г-н председател, искам да направя изявление във връзка с тежкото положение на стотиците хиляди пътници на авиолинии в Европа през 10-те дни преди Коледа и хаоса в организацията за превозването на тях и багажа им до съответните дестинации. Неспособността на нашите авиолинии и летища да се справят с няколко сантиметра сняг в някои държави-членки причини ужасни закъснения, объркване и отчаяние на пътниците.
<P>
Призовавам парламентарната комисия по транспорт и туризъм, члена на Комисията, отговарящ за транспорта, и транспортните министри в Съвета да проведат разследване относно прекъсването на превозите, да вземат мерки то да не се повтаря, да осигурят подобаващо компенсиране на засегнатите и да проучат евентуално бъдещо споделяне на тежестта на компенсациите между авиокомпаниите и други замесени, като летищните оператори.
<P>
Необичайните снеговалежи и изключително ниските температури, предвидени през 2009 г. от института в Потсдам, се дължат на топящата се ледена полярна шапка. Те ще стават по-чести. Не можем да ги предотвратим - колкото и да се стараем да ги ограничаваме, но можем - и трябва - да сме подготвени за тях.
<SPEAKER ID="195" NAME="Ryszard Czarnecki" AFFILIATION="ECR">
(PL) Г-н председател, специалната комисия, разследваща причината за катастрофата на полския самолет близко до руския град Смоленск на 10 април миналата година, публикува заключенията от своя доклад в Москва. В тази трагедия загина президентът на Полша заедно с още 96 пътници, включително някои от най-важните хора в тази държава. Докладът е абсолютно скандален. Той съдържа множество лъжи и очевидно измества отговорността за тази трагедия към полската страна, изцяло пренебрегвайки сериозните грешки, направени от руска страна, като неправилния начин, по който авиодиспечерите от контролната кула в Смоленск са насочвали самолета по време на неговото спускане. В този доклад руската страна не е взела предвид много от коментарите на Полша - 20 страници коментари просто са били пренебрегнати. Това е изключително незадоволително положение на нещата и Европейският съюз трябва да се заеме с него.
<SPEAKER ID="196" NAME="João Ferreira" AFFILIATION="GUE/NGL">
(PT) Г-н председател, изтече 2010 година, която беше обявена за Европейска година за борба с бедността и социалното изключване. Беше година, през която Европейският съюз с безпрецедентен цинизъм и лицемерие внедри политики и насоки, които доведоха до значителното увеличаване на бедността и социално изключване, на които сме свидетели днес.
<P>
Държавният бюджет на Португалия за 2011 г., проектиран и одобрен под огромен натиск и аплодисменти от Европейския съюз, ще доведе страната до икономическа рецесия и абсолютен регрес на социално равнище, заедно с увеличаване на безработицата до рекордни нива и широко разпространяване на бедността и социалното изключване.
<P>
Към това могат да се добавят и неприемливите равнища на натиск и изнудване, на които страната бива подлагана през последните няколко седмици и срещу които ние тук силно протестираме: нарастващо грубият тон на финансовия капитализъм и институциите, които му служат, за да принудят страната и нейния народ да се подчинят и да приемат несправедливостта и грабежите, да приемат източването на ресурсите на страната в джобовете на финансовите капиталисти.
<P>
Едно е ясно: можем да очакваме година на много борби, ако те продължат по този път.
<SPEAKER ID="197" NAME="Angelika Werthmann" AFFILIATION="NI">
(EN) Г-н председател, във връзка с член 18 от Всеобщата декларация за правата на човека и на член 10 от Хартата на основните права на Европейския съюз аз бях информирана, че на Коледа в храма "Свети Синесиос" в окупирания град Ризокарпасо е станала масова злоупотреба със свободата на вероизповеданието.
<P>
Така наречените органи, подкрепяни от Турция, са прекратили съботната служба под предлог, че не е била направена заявка, че службата ще се провежда през този ден, въпреки че според кипърската църква такова разрешение е било поискано в началото на декември, както винаги през последните 36 години.
<P>
Г-н председател, настоятелно Ви призовавам да предприемете нужните мерки, за да осигурите свобода на вероизповеданието на територията на държава-членка на Европейския съюз.
<SPEAKER ID="198" NAME="Ioannis Kasoulides" AFFILIATION="PPE">
(EN) Г-н председател, на Коледа турските сили за сигурност в Ризокарпасо, град в окупираната част на Кипър, са прекратили със сила християнската литургия, отслужвана от няколкото останали - възрастни, християни, изгонили са свещениците от храма и са заповядали на богомолците да напуснат. Извинението било, че им е било дадено писмено разрешение за неделна служба, но Коледа била в събота.
<P>
Искането на писмено разрешение за църковна служба само по себе си е ограничаване на свободата на вероизповедание, да не говорим за прекъсване на коледна служба под дребен бюрократичен предлог - всичко това в държава членка на Съюза, по заповед на страна, която желае да се присъедини към него.
<P>
Според Виенското споразумение 12 000 кипърски гърци в анклава на полуостров Карпас имат разрешение да живеят там след турското нахлуване. Днес броят им е 300. Сега разбирате защо.
<SPEAKER ID="199" NAME="Alf Svensson" AFFILIATION="PPE">
(SV) Г-н председател, считам, че би било много добре ЕС да започне диалог между вероизповеданията на най-високо ниво. Също бих искал ЕС да се опита да подтикне Турция да стане домакин на такъв диалог. Всички знаем какво е отношението към християните по целия свят - в много различни места в Близкия изток, коптите в Египет, християните в Ирак и т.н. Твърдо съм убеден, че не можем просто да съобщаваме за това, да слушаме за него и да гледаме как се случва; трябва да направим нещо реално.
<P>
Първото, което трябва да направим, според мен е да установим диалог. Би било много полезно, ако Турция, с духа на готовност за сътрудничество, който, вярвам, съществува там въпреки всичко, може да стане домакин на такъв диалог. Става въпрос за евреи, християни и мюсюлмани. Нека установим широк диалог между вероизповеданията под егидата на ЕС.
<SPEAKER ID="200" NAME="Philippe Juvin" AFFILIATION="PPE">
(FR) Г-н председател, в Ирак и в Египет християните казват, че наистина страдат. Скоро, госпожи и господа, вече няма да има християни по земите, в които се е родило християнството. Както беше споменато преди малко, в Турция, светска мюсюлманска държава и държава, която чука на вратата ни, 20% от населението преди 100 години са били християни; днес тази цифра е по-малко от 1%.
<P>
Движението, на което ставаме свидетели, е всъщност знак за наближаваща буря. Арабският и мюсюлманският свят преследва своите християни, осъжда ги, не им позволява да се покръстват, наказва ги и ги убива. Ние ясно виждаме как ислямът става държавна религия. Всички виждат резултата - християнството е най-преследваната религия в света.
<P>
Да, госпожи и господа, защитаването на християните в Близкия изток увеличава шансовете за противодействие срещу надигането на ислямския екстремизъм. Присъствието на християни навсякъде е балансиращ фактор. Затова наистина трябва да ги пазим.
<P>
Искрено се питам, госпожи и господа, къде са отишли защитниците на правата на човека, които са щастливи, както и ние, че Западът е светски и плуралистичен, и които засрамено отвръщат поглед пред Близкия изток, който малко по малко става запазена територия само за една религия.
<SPEAKER ID="201" NAME="Frédéric Daerden" AFFILIATION="S&amp;D">
(FR) Г-н председател, госпожи и господа, унгарското правителство реши в края на 2010 г. да спре субсидирането на института за малки деца, създаден в Будапеща от Emmi Pikler.
<P>
Тази унгарска изследователка основава центъра, за да развие научно основани образователни методи за много малки деца. Ефективността на тези методи за психомоторното развитие на деца е международно призната. Институции за малки деца, основани на този модел, процъфтяват из Европа, включително и в моя град в Белгия.
<P>
Срамота е, че в края на Европейската година за борба с бедността - и по-конкретно с детската бедност, Унгария изпраща такъв сигнал. Решението е изненадващо, като се има предвид влиянието на Института Pikler и фактът, че унгарските административни органи са заявили, че искат той да продължи да съществува. Затова аз се питам, въпреки че не съм пристрастен по никакъв начин, какви са мотивите зад това решение на унгарското правителство.
<SPEAKER ID="202" NAME="Ramon Tremosa i Balcells" AFFILIATION="ALDE">
(EN) Г-н председател, бих искал да изразя загриженост относно споразумението между ЕС и Мароко. Бъдещето на селскостопанските сектори в евро-средиземноморските страни ще бъде сериозно засегнато, ако това споразумение остане такова, каквото е сега.
<P>
Трябва да отворим границите си и да постигнем съгласие заедно с европейските земеделски сектори, а не зад гърба им. Комисията осъществи проучвания, които ясно показват, че евро-средиземноморските страни ще са най-неблагоприятно засегнати от споразумението ЕС-Мароко.
<P>
Аз не бих ратифицирал това споразумение без добавяне на някои клаузи относно пазара на труда, социалното измерение и околната среда в Мароко. Ако не направим нищо, нашите селскостопански дейности и хранителна индустрия ще рискуват да загубят, особено в евро-средиземноморските страни. Това са моите опасения, които ми се искаше да споделя с вас.
<SPEAKER ID="203" NAME="Constance Le Grip" AFFILIATION="PPE">
(FR) Г-н председател, както няколко наши колеги от Парламента, и аз искам да засегна проблема с преследването на християни по целия свят, особено на християните в Близкия изток.
<P>
Не е нужно да ви припомням ужасните деяния, които бяха извършени неотдавна. Бих искала отново да заявя тържествено, че защитата на християните в Близкия изток и по целия свят, и призоваването към свобода и многообразие на вероизповеданията означават призив за свобода, демокрация и права на човека, които са основни ценности на европейския проект, и които, разбира се, са също всеобщи ценности - поне така вярваме всички ние тук.
<P>
Сега е времето да оставим зад нас възмущението, емоцията и официалните заклеймявания, и да преминем от думи към действия. Затова настоятелно призовавам органите на Европейския съюз - върховния представител на ЕС по въпросите на външните работи и политиката на сигурност, но също и всички наши лидери и министри на външните работи - да вземат конкретни мерки и да въведат специален и конкретен план за действие, който да направи приоритетни многообразието на вероизповеданията и борбата срещу всички форми на религиозно преследване.
<SPEAKER ID="204" NAME="Tamás Deutsch" AFFILIATION="PPE">
(HU) Г-н председател, госпожи и господа, до миналия май коалиция от социалисти и либерали беше на власт в Унгария от осем години. През тези осем години демокрацията продължаваше да отслабва, нарушенията на правата на човека се разпространяваха, а свободата на пресата постоянно беше ограничавана. Нито европейските социалисти, нито европейските либерали имаха да кажат нещо по въпроса. Миналия май огромно мнозинство от унгарските граждани гласуваха против това социалистическо-либерално правителство и с безпрецедентна в Европа изборна победа гласуваха на власт правителство на Фидес и на социалдемократите. В края на миналата година това правителство прие нов закон за медиите, който гарантира свобода на пресата. Това са обстоятелствата, при които Унгария и унгарското правителство, които в момента осигуряват председателството на ЕС, биват жестоко нападани. Този двоен стандарт противоречи на европейските ценности и ние трябва да се опълчим срещу него.
<SPEAKER ID="205" NAME="Sergej Kozlík" AFFILIATION="ALDE">
(SK) Г-н председател, преди три години Шенгенското пространство се разшири и прие нови държави-членки. Все още съществуват обаче ограничителни мерки на границите между стари и нови държави-членки.
<P>
Например при преминаването на границата Rusovce - Kittsee, която е магистрала между Словакия и Австрия, австрийците налагат строго ограничение на скоростта до 30 км/ч. В същото време преминаването е значително стеснено с бетонна бариера.
<P>
Изобщо не са рядкост случаите, в които се налагат редовни проверки на скоростта на превозните средства, които преминават тази граници, както и честите полицейски проверки на документи и багаж в автомобилите.
<P>
Членството в Шенген без съмнение означава свободно движение на хора и стоки. Човек би трябвало да разбере, че е преминал държавна граница, само от стандартно информационно табло. Посоченото поведение, което е практикувано не само от Австрия, е нарушение на правилата на Шенген и Европейската комисия трябва да отговори принципно на него.
<SPEAKER ID="206" NAME="Marek Henryk Migalski" AFFILIATION="ECR">
(PL) Г-н председател, предходните оратори говориха за дискриминация срещу християни. Аз също бих искал да направя изказване за определена форма на неодобрение на някои страни в Европа. През последните няколко седмици, при края на унгарското председателство, бяха отправени много критики към унгарците и много често тези критики бяха неоснователни и необосновани. За съжаление, освен думите на министъра на външните работи на Люксембург, други критични изказвания, които също бяха много несправедливи и, мисля, обидни за унгарците, бяха направени от политици от Парламента, включително и от г-н Schulz. Смятам, че това е симптом на определено схващане, според което държавите-членки на Европейския съюз са разделени на категории "по-добри" и "по-лоши". По-добрите са тези, които са в него вече отдавна, а по-лошите са тези, които са в него едва от 2004 г.
<P>
Считам, че на този вид дискриминация трябва да се сложи край и че всички трябва да свикнат с факта, че новите държави-членки са пълноправни членове на Европейския съюз - това е нужно особено тук, в Парламента. Затова бих искал да помоля хората в Парламента, които си позволяват този вид дискриминация, да бъдат призовани към ред и санкционирани.
<SPEAKER ID="207" NAME="Alajos Mészáros" AFFILIATION="PPE">
(HU) Г-н председател, както много други, и аз приветствам унгарското председателство на ЕС. Изпълва ме с гордост това, че тази държава-членка от централна Европа е третата от държавите-членки, приети през 2004 г., получила възможността да поеме тази достойна и отговорна мисия. Няма съмнение, че Унгария винаги е била в първите редици в борбата за демокрация. Кой би поставил под въпрос събитията от 1956 г., 1989 г. или от есента на 2006 г.? Затова съм изключително шокиран от негативната кампания, започната от определени политически сили, срещу сегашния председател на ЕС, включително под предлог, свързан с унгарския закон за медиите. Абсолютно очевидно е, че това не е въпрос на законодателство, а на нападение от неуспешни политици. Именно те се опитват да накърнят обединения европейски дух. А колкото до картата на Унгария, изобразена на килима за културната история, просто бих искал да кажа, че онези, които не могат да се изправят пред историята, не могат да видят и бъдещето. Точно както жителите на Франция, Германия или Полша могат да говорят за миналото на своите нации, така могат и жителите на Унгария. Намирам за безотговорен и опасен акт дискредитирането на председателстващата държава, особено в момент, когато нуждата от близко сътрудничество е най-голяма.
<SPEAKER ID="208" NAME="Georgios Papanikolaou" AFFILIATION="PPE">
(EL) Г-н председател, госпожи и господа, Гърция е главният вход за незаконни имигранти към цяла Европа. Според Frontex 90% от незаконните имигранти, които идват в Европа, влизат през Гърция.
<P>
Следователно Гърция е изправена пред огромна криза във връзка с този въпрос. Неотдавна гръцкото правителство обяви своите намерения да построи ограда по дължината на сухопътната си граница с Турция. Можем да се запитаме дали такова решение е достатъчно като стратегия, за да се реши проблемът. Разбира се, че не. Колкото и огради да построим, каквито и усилия да правим, ни е необходима глобална стратегия и солидарност между европейските държави. За да подхванем правилно проблема, първото нещо, което трябва да направим, е да установим здраво сътрудничество по тези въпроси с Турция като основна страна на произход.
<P>
Все още чакаме подписването на споразумението ЕС-Турция. Както всички знаем, необходими са осемнадесет месеца до две години, за да се постигне, а после и да се приложи споразумение; така че нека дотогава да прилагаме двустранното споразумение с Гърция, съществуващо от 2002 г., както направиха и други южни страни, за да решат проблема.
<SPEAKER ID="209" NAME="Catherine Stihler" AFFILIATION="S&amp;D">
(EN) Г-н председател, следващата седмица хората по целия свят ще празнуват деня на шотландския национален поет Робърт Бърнс. Както много от вас знаят, основна част от така наречената "вечеря на Бърнс" е хагис - шотландски вид бахур с карантии в овчи стомах.
<P>
Понастоящем в САЩ има забрана върху вноса на шотландски хагис, въпреки че всеки трети американец заявява, че има шотландски произход и би искал да опита автентичен шотландски хагис. Какви действия могат да предприемат Комисията и Съветът в рамките на своите трансатлантични диалози, така че шотландската саздърма да се върне не само в дневния ред, но и в менюто, когато става въпрос за традиционни американски шотландски "вечери на Бърнс"?
<SPEAKER ID="210" NAME="Sonia Alfano" AFFILIATION="ALDE">
(IT) Г-н председател, госпожи и господа, на 13 и 14 януари се състоя референдум в завода на Фиат в Мирафиори, в който работниците и служителите трябваше да гласуват за или против възстановителния план на завода в Торино.
<P>
Планът е въз основа на нов колективен трудов договор, който засяга основните права на работниците по въпроси като заболявания, стачки, дори и обедната почивка през осемчасовия работен ден на поточната линия. Референдумът е незаконен, тъй като главният изпълнителен директор, г-н Marchionne, е заплашил работниците, че ако договорът бъде отхвърлен, компанията най-вероятно ще се откаже от производството в Италия и ще се премести другаде.
<P>
Тази стратегия на страха, на необуздания капитализъм без зачитане на права или правила, беше подкрепена от правителството и дори от голяма част от Демократическата партия, опозиционна партия с корени в италианската комунистическа партия. Единствените профсъюзи, които се опълчиха срещу колективния договор, са Италианската федерация на металообработчиците (FIOM) и Италианската обща конфедерация на труда (CGIL), и те бяха отстранени от профсъюзното представителство.
<P>
Във всеки случай референдумът показа приемане с едва 54% от гласовете. Като резултат от този трудов договор правата на работниците в Италия се върнаха към тези отпреди няколко десетилетия. Европа трябва да знае това и да го има предвид.
<SPEAKER ID="211" NAME="Rodi Kratsa-Tsagaropoulou" AFFILIATION="PPE">
(EL) Г-н председател, бих искала да повдигна въпроса за обезпокоителната ситуация в средиземноморски страни партньори и въздействието, което тази ситуация може да има върху нашите отношения и върху сигурността и просперитета на региона.
<P>
Днес следобед ние разисквахме относно сериозно влошаващото се положение в Тунис. Има социални вълнения в страни в Магреб и Машрек, с възобновена политическа нестабилност в Ливан и продължителен застой в мирния процес. Трябва да обърнем сериозно внимание на това положение, защото средиземноморските страни са страни партньори, не само съседи.
<P>
Нека ви припомня, че от 1995 г. насам Тунис е получил пряка помощ, възлизаща на повече от 1 милиард евро, както и кредити при облекчени условия от Европейската инвестиционна банка, и че сме предвидили големи суми за пряка помощ до 2013 г.
<P>
Позволете да направя едно предложение. Трябва ни сериозно многостранно разискване, за да можем да изясним отношенията си и да преценим перспективите и процедурите, които трябва да следваме, и аз призовавам върховния представител на ЕС да представи интегриран план за съседство в рамките на Съюза за Средиземноморието, за да може тези кризи да бъдат третирани заедно със страните партньори.
<SPEAKER ID="212" NAME="Joe Higgins" AFFILIATION="GUE/NGL">
(EN) Г-н председател, през декември председателят на Комисията г-н Барозу ми съобщи с писмо, че неговата среща с президента Назърбаев през миналия октомври ще помогне за напредък в зачитането на правата на човека в Казахстан. Същото беше казано във връзка с даването на Казахстан на председателството на ОССЕ и провеждането на срещата на високо равнище на ОССЕ в Астана през декември. Въпреки това световните лидери едва си бяха тръгнали от срещата на високо равнище, когато беше обявено, че през март ще бъде проведен референдум за отмяна на президентските избори през 2012 г. и по този начин Назърбаев ще остане на власт до 2020 г.
<P>
Преследването на опозиционната преса и на защитниците на правата на човека се усилва. Активисти от лявото движение "Казахстан 2012" са тормозени и затваряни.
<P>
Настоявам ЕС да спре да подкрепя диктатурата на Назърбаев. Независимият професионален съюз и социалните движения в Казахстан трябва да бъдат подкрепяни, за да могат да оглавят мобилизация за прекратяване на тази диктатура - също както хората в Тунис прекратиха диктатурата на Бен Али - и на нейно място да се въведат структури, които да дадат богатството на Казахстан в демократично притежание на мнозинството.
<SPEAKER ID="213" NAME="Krisztina Morvai" AFFILIATION="NI">
(HU) (поради изключен микрофон на оратора началото на изречението не се чува)... извънредно заседание на Комисията. Темата нямаше как да бъде друга освен унгарския закон за медиите. Не можех да повярвам на ушите си, когато влиятелни социалисти и либерали, членове на Парламента, искаха ЕС да започне така наречената процедура за сериозни нарушения - най-тежката от наличните санкции, срещу Унгария. Нито тази, нито каквато и да била друга санкция не е налагана между 2002 и 2010 г., когато социалистическо-либералният режим в Унгария прекратяваше с насилие всеки протест, затваряше произволно стотици хора, стреляше в очите на хората и им причиняваше сериозни наранявания. Ако след всичко това Европейският съюз започне процедура за нарушение срещу сегашното унгарско правителство и държава, то това най-накрая ще отвори очите на всички, които някога са имали съмнения относно отношението на Европейския съюз към Унгария и аз вярвам, че унгарската нация ще настоява за отделяне от Европейския съюз и че ще има и други, които ще последват нейния пример.
<SPEAKER ID="214" NAME="Antigoni Papadopoulou" AFFILIATION="S&amp;D">
(EN) Г-н председател, аз също бих искала да повдигна въпроса за зачитане на свободата на вероизповеданието за всички без дискриминация, защото това е основно човешко право.
<P>
Това човешко право беше нарушено в моята страна за малцината християни, посетили коледната служба в храма "Свети Синесеос" в окупираното село Ризокарпасо.
<P>
Така наречената полиция на турския окупационен режим влязла в църквата и насила принудила свещеника да прекрати коледната служба, след което накарала кипърските гърци от анклава, които присъствали на службата, да напуснат църквата.
<P>
Европейското правителство трябва категорично да заклейми подобни действия, които разкриват грозното и потисническо лице на турската окупация в северната част на Кипър, в нарушение на европейското право и правата на човека, както и на Третото Виенско споразумение от 1975 г.
<P>
ЕС трябва да възпре Турция и нейната подчинена местна администрация в окупираната част на Кипър да извършват още нарушения и да продължават с етническо прочистване на оставащите 300 кипърски гърци - християни.
<SPEAKER ID="215" NAME="Seán Kelly" AFFILIATION="PPE">
(EN) Г-н председател, Директивата за добавките към храните беше приета през 2002 г., но почти девет години по-късно все още не е изцяло приложена. Комисията все още не е направила предложение за хармонизиране на максималното количество витамини и минерали, които могат да бъдат включвани в хранителни добавки, както се изисква от директивата. Този пропуск означава, че компаниите трябва да изработват множество формулации на продукти, за да се съобразяват с различните национални закони. Това е несправедливо и скъпо, особено след като е достъпен научен модел за определяне на максимални количества. Самата Комисия посочва това в документ през 2006 г.
<P>
Това ни води до въпроса защо такова предложение още не е изработено. Може би, за да перифразирам Роби Бърнс, когото някой спомена преди малко, "И най-добре скроените мечти на мишките и хората, и на Комисията, остават често неосъществени". Трябва това да стане много скоро, защото законодателството на ЕС е предназначено да улеснява компаниите да се конкурират на вътрешния пазар, като стандартизират изискванията си. Колкото по-бързо стане, толкова по-добре. Аз призовавам Комисията да се задвижи.
<SPEAKER ID="216" NAME="Илиaна Ивaнова" AFFILIATION="PPE">
уважаеми колеги, напоследък обществеността в България е свидетел на поредица от публикации за предполагаемо използване на специални разузнавателни средства за подслушване на висши управляващи. Източникът на тази информация е неясен, с неясен произход и автентичност, остава анонимен и никой не поема отговорността за разпространението й.
<P>
Ясно изразената воля за реформи и борба с организираната престъпност от правителството, недопускането на влияние от страна на бившата Държавна сигурност, както и фактът, че тази година в България предстоят президентски и местни избори, дадоха старт на тази кампания, създаваща напрежение и насаждаща недоверие в управлението. Интерес от това състояние имат кръговете на влияние, които покровителстваха и се облагодетелстваха от срастването на престъпността с държавата. Днес те търсят реванш за засегнатите си интереси.
<P>
Искам да ви уверя, че България е правова държава, в която такива средства се прилагат от органите само в рамките на закона и че управлението ще продължи реформите по пътя, който е поело, недопускайки нелегитимни интереси да пречат на борбата с престъпността.
<SPEAKER ID="217" NAME="Станимир Илчев" AFFILIATION="ALDE">
през последните месеци в България наистина расте тревогата сред обществото от ескалацията в използването на специални разузнавателни средства. Но към този проблем има и друга гледна точка. Подслушванията се превръщат като че ли във фетиш за някои политици и ръководители на съвременните специални служби.
<P>
Ефективността в борбата с престъпността не се е повишила. Още по-неприемлива е назряващата страхова психоза от тези подслушвания. Наистина не са ясни авторите на тази вакханалия: дали това са хора от сектора за сигурност, дали са техни бивши колеги или нелегитимни структури, които имат дестабилизиращи намерения. Съдържанието на подслушваните разговори мистериозно циркулира из медиите. В такъв разговор участва и министър-председателят на България. Съдържанието е дискредитиращо, но той твърди, че записът е манипулиран.
<P>
Отвъд тази неприятна фактология е усещането на българските граждани, че институциите не работят добре, че брутално се нарушават човешки права. И затова като новоприета страна член на Европейския съюз България се нуждае от съдействие, за да преструктурира своите специални служби.
<SPEAKER ID="218" NAME="Председател">
Точката е приключена.
