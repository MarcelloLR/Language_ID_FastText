<CHAPTER ID="015">
Криза в други земеделски сектори освен сектора за млекопроизводство (разискване) 
<SPEAKER ID="073" NAME="Председател">
Следващата точка от дневния ред е изявлението на Комисията относно кризата в други земеделски сектори освен сектора за млекопроизводство.
<SPEAKER ID="074" NAME="Мариан Фишер Бьол">
член на Комисията. - (EN) Г-н председател, първо искам да Ви благодаря, че ми дадохте възможност да присъствам днес тук и да разясня настоящото икономическо положение в земеделския сектор.
<P>
Финансовата и икономическа криза даде отражение и върху земеделския сектор. Станахме свидетели на спад в търсенето, нарастване на валутните курсове, затруднен достъп до кредити - всичко това се отрази върху цените на земеделските продукти, а също и върху приходите от земеделие.
<P>
Официалната оценка на приходите от земеделие ще бъде на разположение едва в края на тази седмица, но вече можем да очакваме, че приходите през 2009 г. ще покажат съществен спад в сравнение с предходната година, при сравнителното покачване на производствените разходи и цените на селскостопанските пазари.
<P>
След първоначалния спад, наблюдаван през есента на 2008 г., може да се очаква, че този нов спад в приходите от земеделие ще анулира ръста на допълнителните приходи, предизвикан от наблюдаваното покачване на цените на селскостопанските продукти - за първи път през лятото на 2007 г., а после и година по-късно.
<P>
Г-н председател, ако ми позволите, ще направя само кратък обзор на някои от отделните сектори. Първо, зърнените култури. През 2008 г. наблюдавахме съществен спад в цените, главно поради добрата реколта. И все пак видяхме, че цените през последните месеци се покачиха, по-специално тези на пшеницата и царевицата. В светлината на този развой на нещата, в момента няма да е подходящо да предприемаме извънредни мерки, като например интервенция чрез търг за царевицата или чрез възстановяване при износ.
<P>
Положението е малко по-различно при ечемика за фураж, с намаления износ и ниските местни цени, но интервенцията - както знаете - току-що е започната, а това би следвало да подпомогне пазарите на зърно за фураж.
<P>
В сектора на свиневъдството положението все още е нестабилно. Икономическата криза го удари в момент, когато той не беше напълно възстановен от преживените през 2007 г. трудности. Цените тази година бяха по-ниски в сравнение с миналата, но същевременно - а понякога трябва да гледаме на нещата откъм положителната им страна - можем да отбележим, че цените на фуража са много по-стабилни от тези през 2007 г. и 2008 г. Въпреки че износът е под нивото от 2008 г., все пак очакваме да е много по-голям от този през 2007 г.
<P>
Като цяло не виждам достатъчно основание за въвеждането на допълнителен пазарен инструмент в момента, но мога да ви уверя, че следим положението много внимателно.
<P>
Що се отнася до плодовете и зеленчуците, икономическата криза доведе до по-ниско местно потребление, а наблюдавахме също и определен спад на някои от пазарите за износ. Това се отрази на цените на плодовете и зеленчуците, постигнати от производителите. Въпреки това, имайки предвид характеристиките на сектора, при последното обновяване на сектора за производство на плодове и зеленчуци решихме, че начинът да се преодолеят предизвикателствата, пред които е изправен секторът, е да направим организациите на производители по-привлекателни, а и по-отговорни за управлението на кризата.
<P>
Организациите на производители днес допринасят за 40% от общата продукция на плодове и зеленчуци. Те могат да се обединят в икономически по-силни единици и на преходен принцип, което е важно, тъй като днешните кризи не признават националните граници.
<P>
По време на реформата през 2007 г. стимулирахме организациите на производители да извършват такава дейност. Освен това ги оборудвахме с нови инструменти за управление на кризи, като прибиране на реколтата само на неузрели плодове и зеленчуци или въобще пропускане на реколтата, допълващи традиционния начин за прибиране на реколта.
<P>
Създадохме също и правна рамка, позволяваща на производителите на плодове и зеленчуци да влияят върху пазара и да го стабилизират, но има необходимост от повече действия във възходяща посока, за които Комисията не може да поеме отговорност. Затова поощрявам създаването на организации на производителите и мисля, че държавите-членки и селскостопанските производители би трябвало да имат предвид броя на организациите на производители в отделните държави-членки. Не е особено разумно организациите на производители да се конкурират помежду си, вместо да се конкурират заедно срещу сектора на търговците на дребно.
<P>
Цените на зехтина стигнаха рекордно равнище преди четири години поради неблагоприятните климатични условия. Оттогава три последователни задоволителни реколти, заедно с икономическата криза, постепенно доведоха до много ниски цени. По тази причина през настоящата година Комисията реактивира по-рано помощта за складиране. Видяхме, че пазарът реагира мигновено и цените трайно се възстановиха.
<P>
Въпреки прогнозите за добра реколта - четвъртата поред засега - запасите в началото на прибирането на реколтата останаха на ниско ниво. Доколкото се простират преценките ни, потреблението ще възвърне своето равнище.
<P>
Нека обобщя: наблюдават се слаби признаци на възстановяване. Съгласна съм, че е необходимо внимателно наблюдение на положението и че именно то ще позволи да се предприемат действия там, където е необходимо.
<P>
Това беше бърз обзор на краткосрочните мерки, но нека ви уверя, че сме в процес на разглеждане и на средносрочните и дългосрочните проблеми - по-конкретно въпроси като например разпределянето на добавената стойност по веригата на хранителните доставки, а също и справянето с нестабилността на цените. Сигурна съм, че ще се върнем и към тези важни въпроси.
<SPEAKER ID="076" NAME="Albert Deß" LANGUAGE="DE">
Г-жо председател, г-жо член на Комисията, госпожи и господа, тази година, също както и миналата, млекопроизводителите издигнаха глас в израз на своите безпокойства, включително и в Брюксел. От медиите оставаме с впечатлението, че единствено млекопроизводителите са в трудно положение. Всъщност са засегнати и други земеделски сектори. За разлика от нашите млекопроизводители, животновъдите, отглеждащи свине с цел развъждане или угояване, птицевъдите, производителите на плодове и зеленчуци, винопроизводителите и дори зърнопроизводителите са свикнали да имат лоши и добри години и затова не вдигат толкова шум. Въпреки това мисля, че за нас е добре да хвърлим светлина и върху днешното положение на тези селскостопански производители.
<P>
Г-жо член на Комисията, казахте, че финансовата и икономическа криза се е отразила на целия земеделски сектор и че трябва да обмислим как да се справим с тази криза. Разговаряйки със засегнатите земеделски стопани на място, отново и отново чувам едно и също: като цяло те твърдят, че се справят с пазарите, освен в случаите, когато положението е изключително тежко, каквото беше например миналата година, както и тази година, за млекопроизводителите и някои други. Но това, което земеделските стопани не разбират, е, че ние в Европа ги натоварваме с все повече бюрокрация. Те казват, че искат да обработват земята си, да хранят животните си и да се грижат за тях, вместо да прекарват цялото си време в поддържане на книжа и документация за извършваната от тях дейност.
<P>
Векове наред нашите земеделски стопани са произвеждали хранителни продукти, без да водят купища документация. Реколтата от земята се е увеличила, производителността на животните се е подобрила, а днес затрупваме земеделските стопани с бумащина. Наскоро прочетох, че министрите на земеделието обсъждат намаляване на бюрокрацията. Нашите селскостопански производители вече едва ли се осмеляват да повярват в това. Надявам се, че най-сетне можем да осъществим някакъв напредък в това отношение и да им позволим да вършат онова, което правят най-добре - с други думи, да произвеждат храна, здравословна храна за половин милиард души. Би трябвало да ги подкрепяме в тази им дейност и да гарантираме, че ще могат да постигнат това в бъдеще.
<SPEAKER ID="077" NAME="Paolo De Castro" LANGUAGE="IT">
Г-жо председател, г-жо член на Комисията, госпожи и господа, ето че отново обсъждаме кризата в селскостопанския сектор.
<P>
През последните месеци в Парламента на няколко пъти бяха разисквани сериозните затруднения, спъващи млечният сектор. Парламентът прикани Комисията и Съвета към предприемане на спешни действия. Постигнахме резултати, макар и само частични, но въз основа на тези инициативи вече имаме на разположение специален фонд от 300 млн. евро за справяне със спешните случаи.
<P>
Въпреки това сега трябва да вземем под внимание факта, че кризата, засегнала сектора на млекопроизводството, бързо се разпростира и върху останалите сектори на европейското земеделие, като на пазарите на пшеница, зехтин, плодове и зеленчуци се наблюдават тревожни признаци, както току-що спомена г-жа Фишер Бьол.
<P>
Колкото до млекопроизводството, изправени сме пред циклично явление, което върви ръка за ръка с тежкото икономическо положение, неизбежно довело до спад в търсенето, а оттам - и до застой на пазарите. Тази криза започва да приема определено обезпокоителни размери, както показват многобройните протести на земеделски стопани в редица региони на Европа. Те са показателни за кризисното и тревожно положение и за всеобщата загриженост за бъдещето на сектора като цяло.
<P>
Ето защо на последното заседание на комисията по земеделие и развитие на селските райони, проведено на 1 декември, единодушно решихме да приканим парламентарната комисия да ни докладва относно състоянието на кризата, пред която е изправено нашето селско стопанство, както и относно тенденциите в развитието на отделните производствени сектори. В това отношение очакваме преди всичко Комисията да приложи всички налични мерки, за да се стабилизира пазарът и да се насърчи възстановяването на нивото на потребление; същевременно обаче считаме, че трябва да се възползваме от тази възможност с поглед към бъдещето, за да помогнем да се гарантира, че общата селскостопанска политика ще продължава да бъде една от важните политики на Европейския съюз, защитаваща интересите на всички граждани във всички европейски региони, от Швеция на север до Кипър на юг.
<P>
Земеделските стопани очакват незабавни отговори, а днес сме се събрали тук, за да поемем отговорност и да ускорим процеса, да се справим с кризата чрез решителни действия, да приложим добре поуките от неотдавнашния си опит и така да избегнем прахосването на време и бързо да преодолеем трудностите, които заплашват да станат още по-големи. Искаме да получим отговор, както и новини от Комисията в това отношение.
<SPEAKER ID="078" NAME="Marian Harkin" LANGUAGE="EN">
Г-жо председател, бих искала да благодаря на г-жа Фишер Бьол за краткия обзор на положението. Въпреки това искам да се съсредоточа само върху една област, в която бихме могли да действаме, а това е ниското равнище на присъствие на неразрешени ГМО във внасяните фуражи и влиянието им върху фуражната промишленост на ЕС, тъй като това е всеобщ проблем.
<P>
Изпратих писмо до председателя Барозу - подписано от редица членове на ЕП - и той отговори, че Комисията е предприела бързи действия за разрешаване на три генетично модифицирани продукта, а четвъртият предстои да бъде разрешен. Въпреки това, все още си играем на котка и мишка.
<P>
Следващата година проблемът ще бъде Бразилия: там опростиха системата си за издаване на разрешителни до 22 месеца, така че проблемът няма да изчезне. Всички сме наясно, че земеделският сектор е затормозен от ограничителни рамки, затова най-малкото, което според мен могат да очакват земеделските стопани в ЕС, е разходите по вноса да не бъдат увеличени заради това, че ЕС не е действал достатъчно бързо за издаването на разрешителни. Едно нещо е да имаме ниски производствени цени, но загубата е двойна, когато вложените средства не могат да се отразят в цените на световните пазари. В Ирландия например от месец май тази година извънредните разходи поради забавени разрешителни се равняват на 23 млн. евро.
<P>
И накрая, въпросът за следите от наличие на такива продукти си остава - въпреки че ускореното функциониране на системите за издаване на разрешителни ще подобри положението, все още е необходимо техническо решение на проблема.
<SPEAKER ID="079" NAME="Martin Häusling" LANGUAGE="DE">
Г-жо председател, г-жо член на Комисията, госпожи и господа! Г-жо Фишер Бьол, дадохте много кратък отговор по въпроса за кризата, а и не чух да споменавате каквито и да е възможни изходи от нея. Кризата не е само в млечния сектор, това е вярно; имаме криза също и в сектора на зърнопроизводството, все по-тежко става в сектора на зеленчукопроизводството, а през последните десет години сме загубили 50% от свиневъдите. Това се дължи не само на факта, че се намираме в икономическа криза, г-жо член на Комисията, но също и на факта, че през последните години посоката на земеделската ни политика беше погрешна. Сега наистина трябва да признаете, че либерализирането се провали и че подходът, ориентиран към световния пазар, не е отговор на кризата в селското стопанство.
<P>
Следващите няколко години ще бъдат решаващи по отношение на посоката на развитие на нашето селско стопанство. Затова сме благодарни, че в Париж 22-мата министри на земеделието ясно показаха накъде следва да се движи селското стопанство на ЕС. Съгласни сме с голяма част от нещата. Нуждаем се от надеждно планиране в земеделието, както и от устойчива селскостопанска политика. Това е нещо, което също отдавна защитаваме.
<P>
Цените падат за земеделските стопани, но не и за потребителите. Това показва, че селскостопанската ни политика наистина обслужва единствено интересите на едрите предприятия. Съвсем правилно отбелязахте, г-жо член на Комисията, че трябва да укрепим позициите на земеделските стопани в това отношение, но винаги отказвате да дадете отговор на въпроса, как на практика следва да постигнем това. Ще се постараем да отговорим на този въпрос, който всъщност ще бъде от решаващо значение през следващите няколко години. Земеделските стопани не трябва да бъдат само производители на суровини. Те трябва активно да намират начини за постигане на пазарна сила, за което производителите се нуждаят от нашата подкрепа.
<P>
Постоянният натиск върху цените в земеделския сектор ще доведе до нискокачествена продукция. Все по-голямата индустриализация на селскостопанския сектор ще предизвика продължителна загуба на биоразнообразието, а индустриализираното земеделие ще увеличи също така емисиите на въглероден диоксид и метан. Да говорим за опазване на климата, а да продължаваме по пътя на индустриализацията, не може да бъде никакво решение!
<P>
Ето защо ние, като Европейски парламент, трябва да подходим много сериозно към своята работа през следващите няколко години. Надяваме се, че сътрудничеството ни с новата Комисия ще бъде градивно.
<SPEAKER ID="080" NAME="James Nicholson" LANGUAGE="EN">
Г-жо председател, всички разбираме загрижеността в голяма част от другите сектори на земеделието, където почти със сигурност си мислят, че влагаме твърде големи усилия в търсенето на решения на проблемите в млечния сектор. Ала онези от нас, които участвахме, знаем, че нямаше никаква алтернатива, че проблемите в млекопроизводството трябваше да бъдат решени, а сега, надяваме се, вече вървим към решаването на някои от проблемите, изпитвани в част от сектора. Сега трябва да се съсредоточим върху други области.
<P>
Споменахме проблемите, пред които са изправени зърнопроизводителите, например, които преживяха най-ниските цени за продължителен период от време - а в моята област също и производителите на картофи и ябълки. Наистина мога да ви приведа цял списък с други области, където има сериозни проблеми. Ала един от най-големите проблеми - и тук искам да припомня казаното от г-жа Harkin и да го подкрепя - са закъсненията при издаването на разрешителни за внос на нови сортове генетично модифицирани зърнени култури в Европейския съюз.
<P>
Повишаваме цените на фуража, което нанася удар на нашите свиневъди, птицевъди и говедовъди, а ускоряването на процеса на издаване на разрешителни ще помогне за подобряване на положението. Заплашва ни сериозна опасност от прекомерна бюрокрация, административни формалности и законодателство, задушаващи нашите земеделски стопани; ще разберете това на 1 януари с прилагането на програмата за развитие на физическата инфраструктура на Общността (CPID), която по мое мнение е чиста загуба на време.
<P>
Преразглеждането на средносрочните планове ни донесе много промени, а сега сме на път да предприемем още повече промени. Но според мен се нуждаем от преразглеждане на последиците от тези промени върху промишлеността. От личен опит в своята област знам, че редица овцевъди и собственици на стопанства за добив на краве мляко просто напускат отрасъла.
<P>
Това е много тревожна тенденция. Трябва да разгледаме и двата сектора, и по-точно каква подкрепа всъщност им предоставяме. Можем ли да направим още нещо за тях? Можем ли да ги задържим в техните отрасли? Защото следва да не забравяме, че голям брой от тези сектори, като например овцевъдство и добив на краве мляко, се намират в екологично чувствителни области - планински региони и области, където няма никаква алтернатива, затова мисля, че трябва да преразгледаме начина, по който оказваме подкрепа на тези селскостопански отрасли.
<SPEAKER ID="081" NAME="Patrick Le Hyaric" LANGUAGE="FR">
Г-жо председател, г-жо член на Комисията, казахте, че кризата в земеделието е дълбока, което вече ни е известно. Наистина, малките и средните земеделски стопанства вече не могат да се справят сами. И все пак, г-жо член на Комисията, това не е резултат от някакъв технически проблем, а от политиката на дерегулация, която следвахте, от подкопаването на основните принципи на общата селскостопанска политика, от вашия отказ да се върнете към заплащането на минимални цени за труд и от вашия всестранен подход за свободна търговия, който е в разрез със самия принцип на зачитане на предпочитанията на Общността.
<P>
Дошло е време, в навечерието на нов период на преосмисляне на общата селскостопанска политика, да приемем селскостопанската дейност като мисия на общите интереси, допринасяща за общественото благо. Ето защо новата селскостопанска политика трябва да бъде продоволствена, екологична и териториална политика.
<P>
Първо трябва да набележим целите и посоката на тази политика, преди да решаваме относно различните аспекти на бюджета. Във всеки случай това ще означава заплащането на гарантирани основни минимални цени за извършена работа и ще доведе до продуктивно земеделие, добавящо стойност и осигуряващо заетост, насърчавайки развитие на селското стопанство, което зачита независимостта по отношение на храните и се бори с глада.
<P>
Днес всички доказателства сочат към факта, че ефективността в социалната област, в областта на опазването на околната среда и на здравеопазването зависи от едно селско стопанство, основано на развитието на отделните земеделски стопани в човешки, а не в промишлен мащаб. Това следва да бъдат темите на нашите разисквания, ако искаме най-сетне да сложим край на кризата в земеделието.
<SPEAKER ID="082" NAME="Lorenzo Fontana">
от името на групата EFD. - (IT) Г-жо председател, г-жо член на Комисията, госпожи и господа, настоящата криза, понасяна от селското стопанство, е очевидна последица от бързото териториално разрастване, задвижено от Европейския съюз през последните години, и преди всичко от твърде скоростната глобализация на пазарите.
<P>
Селскостопанският сектор трябва да бъде предпазен и защитен чрез прилагане на принципите, залегнали в Договора за функционирането на Европейския съюз, и по-специално текстовете от член 32 до член 38, с оглед на целите, които, за да бъдат постигнати, трябва да бъдат осъществявани, следвайки определени законови правила. В този сектор правилата, ръководещи интервенциите в случай на пазарна криза, не ни позволяват да дадем съществен отговор на изискванията на земеделския сектор чрез специална защита на селскостопанските производители в момент на изключително тежка ситуация, засягаща селското стопанство като цяло и в частност секторите за производство на плодове и зеленчуци, като например ябълки и праскови, и на зърнени култури, като пшеница и царевица.
<P>
На земеделските стопани трябва не само да се помогне, но и да им се гарантира пазарна защита, както е определено в основните разпоредби на Договора. За съжаление, това засега се наблюдава единствено в ограничен мащаб. Виждали сме го и преди, например при кризата в млечния сектор, както и в настоящата криза в сектора за производство на плодове и зеленчуци.
<P>
Време е Европа да вземе по-далновидни решения, като например да окаже наистина пълна подкрепа на нашите селскостопански производители, земеделски стопанства и на земята ни, която, за съжаление, твърде често бива пренебрегвана. После, би било по-добре да подхождаме сериозно към всичко, което се върши на европейския пазар за стимулирането на нашите селскостопански продукти, намиращи се в пряка конкуренция с продуктите, внасяни от държави извън Европейския съюз, и - ще повторя това - по-специално плодовете и зеленчуците.
<P>
Чрез създаването на определени правила, които все пак следва да бъдат зачитани от целия Европейски съюз и за които трябва да гарантираме, че ще бъдат спазвани и от трети страни, с които имаме съществен търговски обмен на селскостопански продукти, навярно ще сме в състояние вече да имаме пазар с по-малко смущения в баланса, който по-добре да защитава нашите земеделски производители и селскостопанските продукти на ЕС.
<SPEAKER ID="083" NAME="Georgios Papastamkos" AFFILIATION="PPE">
(EL) Г-жо председател, секторите на икономиката в селските райони наистина страдат: пшеница, зехтин, плодове, зеленчуци и памук. Би следвало да знаете, че сред гръцките производители на праскови се надига гняв. Само ще спомена, че докато се изказваме тук, остават непродадени близо 200 000 т прасковен компост.
<P>
Положението в сектора на пшеницата е все още критично, а инструментът за публична интервенция в държавите-членки трябва веднага да бъде задействан. Трябва да подкрепим продуктите със защитено наименование за произход и защитено географско указание.
<P>
Животновъдството също се намира в голяма криза. Споменахте сектора за млекопроизводство и съвсем правилно сме подели инициатива да го защитим. Животновъдите в Северна Гърция блокираха контролно-пропускателния пункт при Евзони, а едно от приемливите им искания е наименованието на мястото на произход да бъде включено в надписите на етикетите върху млечните продукти. Според мен включването на мястото на произход защитава както производителите, така и потребителите.
<P>
Нуждаем се от още мерки за насърчаване на земеделските продукти както в Европейския съюз, така и извън Европа, в трети страни. Необходимо е да рационализираме още повече пазарите и да контролираме ефективно прозрачността на веригата на доставките, както и да намалим пропастта между производствените и потребителските цени.
<P>
Както поддържах в рамките на разискването на бюджет 2010, и сега заявявам, че е особено важно да поддържаме удовлетворителна граница на разходите за земеделие в бюджета, с цел задоволяването на непредвидени потребности в другите селскостопански сектори.
<SPEAKER ID="084" NAME="Csaba Sándor Tabajdi" AFFILIATION="S&amp;D">
(HU) Почти всички земеделски сектори в Европа са в кризисно положение. Причината за това са не само световната криза и спадът в икономиката, наред със свиването на местните и външните пазари, но също и общата селскостопанска политика - една неолиберална политика, която Европейската комисия продължи да прокарва през последните години, с което значително допринесе за настоящата криза. Щом земеделският сектор вече има такива огромни проблеми по отношение на рентабилността, какво ще се случи, ако бюджетът за земеделие бъде орязан след 2013 г., което мнозина биха искали? Това ще постави под въпрос сигурността на хранителните доставки в Европа.
<P>
Настоящото положение е особено тревожно за животновъдите, свиневъдите и производителите на плодове и зеленчуци. Приветствам желанието на г-жа Фишер Бьол да осигури повече средства за организациите на производители, но това все още не е достатъчно за решаването на проблемите в сектора. Друг обезпокоителен факт е, че през последните шест години Европейският съюз се е превърнал в нетен вносител на говеждо месо. Сега сме под властта на външните пазари.
<SPEAKER ID="085" NAME="Julie Girling" AFFILIATION="ECR">
(EN) Г-жо председател, ако искате да разберете колко тежко е положението на земеделските стопани, просто вижте променения от правителството на Обединеното кралство праг на ниските доходи. Това е прагът, под който се счита, че дадено домакинство живее в бедност. Последните данни в Обединеното кралство сочат, че една четвърт от всички британски земеделски стопани попадат в тази категория.
<P>
Ала подпомагането на земеделските стопани не е въпрос само на селскостопанската политика. В тази област би трябвало да възприемем холистичен подход. Потребителите искат да купуват висококачествени хранителни продукти, произведени възможно най-близко до домовете им. Европейският парламент трябва да се вслуша в исканията на потребителите за ясни и разбираеми етикети на храните с обозначение на държавата на произход, за да могат потребителите да бъдат сигурни относно произхода. Вече имаме обозначение на държавата на произход върху етикетите на много храни и няма причина задължителното обозначаване на държавата на произход да не се разпростре и върху останалите сектори, като се включат и основните съставки на преработената храна.
<P>
Ще имаме тази възможност на заседанията на Парламента в началото на следващата година. Нека не пропускаме да се възползваме от нея.
<SPEAKER ID="086" NAME="Ilda Figueiredo" AFFILIATION="GUE/NGL">
(PT) През годините, при всяко следващо изменение на общата селскостопанска политика, предупреждавахме за последиците и предлагахме алтернативи. За съжаление никой не искаше да ни чуе и накрая се намерихме в бедстващо положение, какъвто е случаят със селското стопанство на Португалия. Предупредихме за последиците от либерализирането на международната търговия със селскостопански хранителни продукти. Заявихме, че земеделието не може да бъде третирано като някакъв вид промишлена стока и следва да бъде изключено от преговорите на Световната търговска организация, за да не се превърне в обект на фондовите борси и на финансови спекулации.
<P>
Винаги сме настоявали независимостта и сигурността на хранителните доставки да бъдат приоритет, а хората, обработващи земята, да бъдат възнаграждавани достойно. Затова се противопоставяхме на отмяната на помощи за производството и на премахването на млечните квоти. Винаги сме изтъквали, че земеделието в южните държави-членки на ЕС има специални характеристики, които следва да бъдат зачитани, ако искаме да защитим тяхното производство на висококачествени хранителни продукти, в това число вино, зехтин, плодове и зеленчуци, ориз, а също и месо и мляко, произведени при условия, коренно различни от условията, преобладаващи в други региони.
<P>
Ето защо настояваме тези политики да бъдат преразгледани, така че да вземат под внимание високите цени на производствените фактори, като например гориво, електричество, торове, фураж, кредити и застраховки. Трябва да помогнем на земеделците, като приемем политики, подкрепящи производителите и създаващи заетост в селските райони.
<P>
Време е да направим приоритетни семейните земеделски стопанства и селските райони - които все повече се обезлюдяват - както и регионалното производство и местните видове. Нашите земеделски стопани го заслужават, защото именно те произвеждат продуктите, с които се храним.
<SPEAKER ID="087" NAME="John Stuart Agnew" AFFILIATION="EFD">
(EN) Г-жо председател, изглежда временно съм станал член на фен клуба на г-жа Harkin с това, че насочих вниманието ви към съществената криза на пазара на фураж за селскостопански животни във връзка с минималните следи от генетично модифициран материал, които могат да бъдат открити в 60 000 -тонен товар от соеви зърна.
<P>
Ако въпросните следи не са от разрешените в Европейския съюз сортове, се забранява разтоварването на товара. Разходите на превозвача в такива случаи се равняват на 2,3 млн. британски лири, но сривът по веригата на снабдяване продължава с връщащите се празни камиони, които е трябвало да доставят суровина на мелниците. Последните, от своя страна, са изправени пред проблема в най-кратък срок да си намерят алтернативни доставчици на протеин.
<P>
След огромен натиск в това отношение Европейската комисия разреши още четири сорта генетично модифицирана царевица, считани за безопасни по отношение на замърсяването с ГМО. Получаването на такова разрешение може да отнеме няколко години, докато междувременно генетично модифицираните сортове царевица непрекъснато навлизат в американските земеделски стопанства. Този проблем ще изплува на повърхността отново в рамките на около една година.
<P>
Понастоящем има и няколко генетично модифицирани продукта от лен и памук, които лесно биха могли невъзвратимо да се смесят в минималните следи в големите товари със соя, което също ще доведе до отказ на пратката.
<P>
Парадоксално е, че докато се допуска малък толеранс за камъни, пръст, мъртви насекоми, метални стърготини и дървени трески, няма никаква толерантност към наличието на едно-единствено цяло зърно царевица.
<P>
Несигурността, предизвикана от тази политика на нулева толерантност, доведе до рязко увеличаване на застрахователните премии за превозвачите на стоки, което се прехвърля и върху животновъдите - да не говорим за тревогата, предизвикана у производителя, щом той бъде уведомен, че поръчката му за фураж не може да бъде изпълнена.
<P>
Положението е крайно неудовлетворително и предизвиква ненужна криза в производството на месо и яйца. Настоятелно приканвам Комисията да се отнесе към целия този въпрос с повече практичност и усет, внасяйки ниво на толерантност към примесите от ГМО, съизмеримо с нивото на толерантност към останалите замърсители.
<SPEAKER ID="088" NAME="Giovanni La Via" AFFILIATION="PPE">
(IT) Г-жо председател, госпожи и господа, аз също бих искал да благодаря на г-жа Фишер Бьол за анализа й, но искам да подчертая това, че в някои сектори на производството сега има криза, застрашаваща селското стопанство в част от регионите на нашата обединена Европа.
<P>
В частност кризата, отразила се през последните месеци върху производството на пшеница, вече е снижила цените до равнище, твърде ниско за покриване на разходите, а в много европейски региони има намаляване на областите, засети с посеви за настоящата година, което би трябвало да е 30%, особено в отдалечените области с ограничени възможности по отношение на алтернативната употреба. От друга страна, относно плодовете и зеленчуците, г-жа Фишер Бьол изтъкна един аспект, характерен за новата обща организация на пазара, оставяща организациите на производители да се справят сами с кризата.
<P>
Разбира се, средствата, отпуснати за това в рамките на оперативните програми, са ограничени и по никакъв начин не са подходящи за интервенция в случаите на структурна криза, също толкова широко разпространени, както и кризата, в която се намираме. Те може и да отговарят на изискванията, както казахте, независимо дали чрез прибиране на реколтата само на неузрели плодове и зеленчуци или чрез унищожаването на малка част от реколтата в случаите на малко несъответствие между търсенето и предлагането в години с нормална реколта, но със сигурност не и в случай на широко разпространение на кризата, какъвто е настоящият.
<P>
Същото може да се каже и за производството на зехтин и някои други сектори, но според мен на този етап е важно да изискаме от Комисията да внесе пакет предложения - изчерпателен пакет, покриващ всички други сектори, освен млечния, в които все още не са предприети конкретни действия за преодоляване на настоящата криза.
<SPEAKER ID="089" NAME="Iratxe García Pérez" AFFILIATION="S&amp;D">
(ES) Г-жо председател, секторът на земеделието не беше имунизиран срещу трудностите, понесени от икономиката като цяло. Още преди месеци имахме възможност да разискваме относно положението на млекопроизводителите, но дори и тогава мнозина от нас заявиха, че кризата е засегнала и останалите сектори на селското стопанство.
<P>
Целият сектор се намира в тежко положение: с ниски цени за производителите за повечето продукти и с много земеделски стопанства, чиито данни започват да показват спад под прага на рентабилност. Това положение показа нарушеното равновесие между участниците в стойностната верига в сектора на земеделието и храните. Необходимостта от въвеждане на прозрачност в системата на образуване на цените и от възстановяване на равновесието в договорния капацитет на засегнатите страни в рамките на съществуващото законодателство, са въпроси, все още подлежащи на решаване.
<P>
Друг въпрос, който ни засяга в това тежко положение, е понижената конкурентоспособност на нашите земеделски стопани, които, за разлика от своите конкуренти, са изправени пред високи производствени разходи. Настоявам за предприемането на общи мерки за подкрепа, а намерените решения да не гравитират около възможностите за отговор на отделните държави-членки.
<SPEAKER ID="090" NAME="Peter Jahr" AFFILIATION="PPE">
(DE) Г-жо председател, първо искам да изразя дълбоката си признателност за това, че днес разискваме по тази тема, тъй като от медиите можете да останете с впечатлението, че криза има само в млечния сектор. Не беше така, а и сега не е, затова за засегнатите земеделски стопани е изключително важно, че днес в Европейския парламент обсъждаме тяхното положение.
<P>
Икономическата криза имаше тежки последици за селскостопанските производители. Предходната финансова година беше една от най-неблагоприятните за цялото десетилетие. В много земеделски стопанства имаше значителен спад в печалбите и затова положението е доста трудно за много от селскостопанските производители. Икономическите кризи разкриват дефицити - дефицити, причинени от хора. Кризите прерастват в катастрофи само когато не се прави нищо за тяхното преодоляване. Именно защото икономическите кризи разкриват човешки грешки - именно затова успяваме да се изправим срещу тези грешки и да се справим с тях.
<P>
Във всяка криза се крие и възможност; именно от тези възможности трябва да се възползваме по-добре. За да направим това, първо Комисията трябва да реагира по-бързо и по-последователно в случай на каквото и да е смущение в икономическия баланс. Второ, трябва да създадем необходимата политическа рамка, позволяваща на селскостопанските производители сами да регулират пазара. Трето, правната власт на организациите на производители трябва да бъде значително подобрена. Четвърто, трябва значително да подобрим и опростим употребата на селскостопански суровини за производството на енергия от възобновяеми източници чрез регулиране на пазара. Пето, вместо само да говорим за намаляване на бюрокрацията, трябва наистина най-сетне да се справим с този проблем.
<P>
И така, да повторя: моят призив е следният - нека извлечем поука от кризата и да се възползваме от възможността, породена от нея. Дължим го на себе си и преди всичко на нашите земеделски стопани. В това отношение в началото на 2010 г. очаквам от Комисията списък с мерки, върху които впоследствие можем да разискваме подробно в отговорната за това комисия.
<SPEAKER ID="091" NAME="Luis Manuel Capoulas Santos" AFFILIATION="S&amp;D">
(PT) Г-жо член на Комисията, искам да Ви благодаря, че отново сте в тази зала - това се превърна в постоянна практика по време на Вашия мандат - въпреки че Комисията се намира в междинна фаза. Все пак проблемите на селското стопанство не се съобразяват с капризите на политическия календар, а селскостопанските производители очакват от нас да предложим решение на техните проблеми, трудности и тревоги.
<P>
Както всички добре знаем, икономическата криза засегна и земеделието - не само сектора на млекопроизводството, както искаха да ни убедят медиите, но и други сектори. Производството на мляко, плодове и зеленчуци, зърнени култури и зехтин бяха тежко засегнати през последните месеци, също както и месопроизводството преди това, поради огромните скокове в производствените разходи.
<P>
Положението в сектора на плодовете и зеленчуците изглежда ще се утежни още повече, когато пазарът се отвори още по-широко за продуктите от Мароко, в съответствие с новото споразумение, което понастоящем е в процес на приемане. Факт е, както посочи г-жа Фишер Бьол, че през последните седмици на пазарите се наблюдават положителни признаци, но не бива да се въодушевяваме твърде много от този факт, защото ако нещата се върнат към нормалното си състояние - както всички се надяваме да се случи - това със сигурност ще доведе и до повишение на цената на петрола, а оттам и до неизбежно увеличение на разходите в селскостопанското производство.
<P>
Затова, г-жо член на Комисията, въпреки политическия календар Парламентът трябва да изиска от Комисията да даде отговори на тези въпроси. Земеделските стопани очакват политически знак от Парламента и от Комисията и затова съвсем логично е провеждането на днешния дебат в този момент, с надеждата, че Комисията може да даде някакъв знак и да сподели каква информация има и какви краткосрочни мерки предлага за преодоляване на тези проблеми.
<SPEAKER ID="092" NAME="Michel Dantin" AFFILIATION="PPE">
(FR) Г-жо председател, г-жо член на Комисията, още веднъж благодаря за Вашето внимание.
<P>
Ценовата криза в периода 2007-2008 г. разкри слабата позиция на потребителите по отношение на нестабилността на цените. Кризата в земеделието през 2009 г. има много по-разрушителни последици върху земеделските стопанства, отколкото разкриват различните показатели. Защо? Защото възходящата тенденция в движението на цените в земеделския сектор беше описана от мнозина като устойчива и защото земеделските стопани несъмнено вложиха твърде много през 2008 г. и началото на 2009 г. - твърде много, тъй като след началото на 2009 г. се наблюдава застой.
<P>
По редица поводи, г-жо член на Комисията, изразихте желание да няма повече такива интервенции в регулирането на пазара. Ала дали през последните 20 години не забравихме, че селскостопанските стоки са предимно хранителни продукти и че се нуждаем от определено равнище на ценова стабилност и в двата края на веригата? От една страна, ценовата стабилност е необходима на нивото на потребителите, защото поради други финансови ангажименти, като например ипотеки, родителски грижи и дейности в свободното време, на потребителя не му остават достатъчно средства от доходите, за да се справи с нестабилността на цените. От друга страна, на нивото на производителя трябва да има ценова стабилност, защото дейността на предприятията изисква значителен капитал, за който са нужни големи инвестиции.
<P>
Организацията в рамките на секторите, включваща всички елементи от веригата на доставките, както и новите участници - имам предвид сектора на общественото хранене и предприятията за производство на бързо замразени и дори прясно приготвени продукти - могат несъмнено да доведат до въвеждането на частни инструменти за стабилизиране на цените.
<P>
Мислите ли, че по този начин е възможно да намерите изход, г-жо член на Комисията, и готова ли е Комисията да вземе участие в подобно разискване?
<SPEAKER ID="093" NAME="Diane Dodds" AFFILIATION="NI">
(EN) Г-жо председател, искам да благодаря на г-жа Фишер Бьол за това, че отново дойде да ни изслуша. Искам и да изтъкна само няколко въпроса от областта на селското стопанство, които през последните месеци бяха много актуални в Северна Ирландия. Може би сте прочели, г-жо член на Комисията, че в графство Фърмана преживяхме огромно наводнение през последните няколко седмици. То предизвика тежки затруднения за земеделските стопани, най-малкото в опитите им да се доберат до стоката в полето, с много затворени и непроходими пътища заради дъжда. Това ще се отрази и на възможностите им за разпространение на течни торове, както и на общите им загуби. Бих насърчила Комисията да разгледа този въпрос и да посочи дали може да бъде предоставена пряка помощ на земеделските стопани в този сектор.
<P>
Бих насърчила Комисията и да разгледа проблемите на производството на картофи в Северна Ирландия. Редица производители на картофи наскоро ми писаха, за да ме уведомят, че също са засегнати много тежко от изключително високите нива на валежите през последните седмици. Те изразяват изключителната си загриженост относно своите възможности да извадят картофите от земята, а при бързо приближаващите студове с идването на зимните месеци, те се безпокоят, че ще изгубят реколтата си. Затова пак ще кажа, че това е отрасъл - част от селското стопанство в Северна Ирландия - който минава през много тежък период.
<P>
Съвсем наскоро се срещнах и с група производители на яйца - земеделски стопани, намиращи се в процес на преминаване към т.нар. "разширени клетки". Те настояват Комисията да им гарантира, че за един значителен период от време няма да се иска от тях отново да сменят тези клетки с някакви други - затова отново призовавам Комисията да разгледа този въпрос.
<SPEAKER ID="094" NAME="Sergio Paolo Francesco Silvestris" AFFILIATION="PPE">
(IT) Г-жо председател, г-жо член на Комисията, госпожи и господа, кризата в селскостопанския сектор е изключително тежка и заплашва да прерасне в необратима.
<P>
В моя регион, Апулия, основната дейност, както и един от най-големите източници на доходи, е отглеждането на маслини и производството на зехтин. Тази година цената на маслините падна до 30 евро за 100 кг, а цената на едро на зехтина - до 2,50 евро за килограм, а при тези цени производителите работят на загуба. Напълно необработеният зехтин, зеленото злато, което винаги е било гордостта на моята страна, е застрашено от гражданска и социална смърт. В целия регион има барикади и демонстрации на земеделски стопани.
<P>
Казвате, че всичко е наред и че цените отново се покачват, но аз ви приведох още един пример, който ми е известен, защото се сблъсквам с него ежедневно. Нужни са спешни мерки и ще поискам, също както за млечния сектор, да бъде задействан фонд "Солидарност" и за производството на маслини, плодове и зеленчуци. По отношение на маслинопроизводството настоявам за допълнителни спешни мерки и по-специално, г-жо член на Комисията, да бъдат внесени изменения в Регламент (ЕИО) № 2568/91 на Комисията относно характеристиките на маслиновото масло, така че да бъде включен ядрено-магнитният резонанс като метод за анализ. Това би ни позволило да разобличим ширещата се по рафтовете на супермаркетите измама чрез бутилки с надпис "напълно необработен зехтин", всъщност съдържащи смес от пречистени и рафинирани масла.
<SPEAKER ID="095" NAME="Elisabeth Köstinger" AFFILIATION="PPE">
(DE) Г-жо председател, г-жо Фишер Бьол, много Ви благодаря за доклада. Това е важен знак за нашите земеделски стопани, принудени да живеят в тази напрегната пазарна ситуация.
<P>
В своя доклад споменахте и спада в търсенето в сектора на земеделието. Именно затова е важно да се съживи този сектор и да се стимулират продажбите. Днес повече от всякога Комисията трябва да разпознае кризата още в ранен етап, независимо от производствения отрасъл, и в отговор да предприеме бързи и ефективни мерки.
<P>
Убедена съм, че един толкова чувствителен сектор като производството на храни има особена нужда от пазарни инструменти. Добавените ползи за селското стопанство под формата на отворен достъп до културни ландшафти, грижа за селските райони, за биоразнообразието и още много други неща, са незаменими. Трябва да ги запазим, както и да ги вземем под внимание в бъдещите си разисквания относно новата селскостопанска политика.
<SPEAKER ID="096" NAME="Marc Tarabella" AFFILIATION="S&amp;D">
(FR) Г-жо председател, г-жо член на Комисията, искам да Ви благодаря за обяснението, свързано с нестабилността на цените на различните видове земеделски продукти. Стигнахте до заключението, че трябва да продължим да следим положението с цел да предприемем действия, където това се налага.
<P>
Действително посочихте същността на проблема - нестабилността, враг номер едно на съвременния земеделски стопанин, а аз искам само да се застъпя за необходимостта от повторното въвеждане и поддържането на публична политика относно ценообразуването и регулирането, както и на нуждата, със сигурност в един бъдещ момент, от въвеждането на тази публична политика за регулиране, например чрез орган за наблюдение на цените и минималните печалби, който ще определя справедливо цени за всички, включени в производството, независимо дали са производители, предприятия за преработка или дистрибутори.
<P>
Ако днес позволим положението да стигне дотам, че образуването на цените да се регулира от частни субекти, тогава винаги ще има увеличение на цените заради участието на дистрибуторите, както и на предприятията за преработка, съответно ще има загуба за производителите, а оттам и съществени проблеми в местното земеделие. И накрая, г-жо председател, не можем да пренебрегнем и факта, че трябва да сме в състояние да преговаряме със Съединените американски щати - особено по отношение на цената на пшеницата, която в Чикаго е фиксирана - защото си имаме работа със световен проблем, а не само с европейски.
<SPEAKER ID="097" NAME="Cristina Gutiérrez-Cortines" AFFILIATION="PPE">
(ES) Г-жо председател, г-жо член на Комисията, обезпокоена съм от това, че нерядко липсата на координация означава, че критериите за устойчивост не се прилагат в селското стопанство.
<P>
Бих искала да задам два въпроса: първо, във време, когато Южна Европа е засегната от опустиняване, силно повлияно от изменението на климата, и при положение че използването на земята е най-важният въпрос, защо тогава се плащат пари за изкореняването на маслинени дървета и лози? Това означава, че Европа плаща, за да има повече пустини! Възнамерявате ли да спрете това?
<P>
Второ, споразумението с Мароко: ако Европа провежда обща външна политика, тя следва да защитава интересите на своите граждани и на европейското производство. Европа води преговори за споразумение с Мароко, паднала на колене, без да вземе под внимание принципа на реципрочност, без да гарантира здравето, нито поддържането на програмите за приложение на инсектициди и за гарантиране на качеството на храните.
<P>
Как е възможно този процес не само да дава възможност някои продукти да се окажат сред тези с най-високи квоти, но също и да подлага на риск качеството?
<SPEAKER ID="098" NAME="Béla Glattfelder" AFFILIATION="PPE">
(HU) Това, че сега обсъждаме кризата в селскостопанските сектори, е от първостепенна важност, тъй като бяха разкрити редица планове относно начина, по който след 2013 г. ще бъдат постепенно преустановени субсидиите за земеделието. Нека винаги да имаме предвид колко тежки бяха последиците от либералните мерки, приложени съвсем наскоро. Нека се поучим от тези примери, за да не повтаряме отново същите грешки. Значението на селското стопанство съществено ще нарасне през следващите години, тъй като броят на гладуващите хора на нашата планета продължава да се увеличава.
<P>
По въпроса за опростяването: за съжаление, земеделските стопани виждат, че всеки път, когато се споменава опростяването, то в действителност така и не се случва. Налага им се да се примиряват с все по-сложни системи. Въвеждат се все нови и нови мерки за гарантиране на благоденствието на животните. Всичко това увеличава разходите, с които техните конкуренти не са принудени да се борят. Осен това всяка една мярка за гарантиране на благоденствието на животните изисква все по-голямо потребление на енергия, което означава все повече емисии на въглероден диоксид.
<SPEAKER ID="100" NAME="Karin Kadenbach" AFFILIATION="S&amp;D">
(DE) Г-н председател, по време на разискването относно ръководните принципи, г-н Барозу заяви, че устойчивостта и опазването на биоразнообразието ще бъдат приоритетни цели в политиката на Европейския съюз през настоящия мандат. Ето защо тези цели трябва да бъдат преследвани във всички области на политиката и, разбира се, по-специално в областта на земеделието. Днес бих искала настоятелно да ви приканя категорично да насърчите и подкрепите тези - и само такива - мерки, които допринасят за устойчивостта и опазването на биоразнообразието.
<SPEAKER ID="101" NAME="Seán Kelly" AFFILIATION="PPE">
(EN) Г-н председател, приветствам това разискване. Не можем да помогнем кой знае колко за голяма част от споменатите въпроси, но за някои други можем да направим неимоверно много. Колегите споменаха конкретно проблема със свръхрегулирането; това е нещо, споменавано от мнозина земеделски стопани в целия Европейски съюз. Хората говорят също и за генетично модифицираните храни, а аз съм напълно съгласен с тях по този въпрос: има необходимост от действия в тази област.
<P>
И все пак една област, която според мен също е от значение, е износът на живи животни. Има опасност да приемем толкова много регламенти, че накрая тази дейност ще се окаже нерентабилна, особено за земеделските стопани и хората, изнасящи добитък от островни държави, като Ирландия.
<P>
Понякога си мисля, че би било интересно да се сравнят, например, маршрутите на членовете на ЕП, идващи тук на заседание, с маршрутите на животните, изнасяни в чужбина - според мен в част от случаите нивото на стрес на моите колеги може и да се окаже по-високо.
<P>
В това отношение трябва да сме особено внимателни и да не допускаме свръхрегулиране и установяване на завишени цени на пазара.
<SPEAKER ID="102" NAME="Председател">
Благодаря, г-н Kelly. Като се има предвид, че всеки трябва да бъде насърчаван да говори други езици в тази зала, нека отбележа, че започнахте своето изказване с думите: "Merci, Monsieur председател". Приемам, че нямахте предвид значението на английската дума "mercy", а именно "милост", а се опитвахте да кажете "благодаря" - не на гръцки, бих добавил, което звучи по следния начин: "Ευχαριστώ, κύριε Πρόεδρε"!
<SPEAKER ID="103" NAME="Gabriel Mato Adrover" AFFILIATION="PPE">
(ES) Г-н председател, положението в селскостопанския сектор е не само обезпокоително. Бих го нарекъл неустойчиво: доходите на земеделските стопани стават все по-ниски и всеки ден има все по-голяма разлика между това, което получават земеделците, и пазарната цена за потребителите. Приемствеността вече е утопия, а споразуменията на асоциациите многократно се нарушават, както в скандалния случай с доматите от Мароко - ситуация, забелязана от Европейската служба за борба с измамите (ОЛАФ), без никакви решителни действия от страна на Комисията. Действащите правила и мерките за контрол на Общността, свързани със здравето на растенията, се прилагат в променлива степен, като по този начин се създават напълно несправедливи ситуации.
<P>
Ако прибавим и някои отделни случаи, като например намаляването на митата в банановия сектор, което ще доведе до напълно негативни последици, или факта, че на животновъдите им е невъзможно да си позволят разходи за внос, ще се съгласите с мен, че бъдещето на сектора е най-малкото несигурно.
<P>
Още повече, че за селското стопанство в най-отдалечените региони бъдещето е не само несигурно, но и будещо изключителна тревога. Земеделските стопани искат да продължат своята дейност, но с всеки изминал ден им става все по-трудно. Комисията трябва да признае значимостта на селското стопанство. Признайте това достойно и смело!
<SPEAKER ID="104" NAME="Herbert Dorfmann" AFFILIATION="PPE">
(DE) Г-н председател, г-жо член на Комисията, госпожи и господа, наистина в момента има криза в много селскостопански сектори. Несъмнено има много причини за това. Една от тях навярно е либерализирането на селскостопанската политика през последните години. Щом премахваме все повече и повече мрежи за сигурност от общата селскостопанска политика, увеличава се нестабилността на цените. Това причинява на нашите земеделски стопани все по-големи проблеми.
<P>
Ето защо краткосрочната ни цел определено трябва да бъде намирането на изход от тази криза. Въпреки това, преди всичко във връзка с преразглеждането на нашата селскостопанска политика, трябва да обмислим какво можем да направим за неустойчивостта на цените. След влизането в сила на Договора от Лисабон, наш дълг като Парламент е да бъдем активни. Фактът, че през последните дни земеделските министри се срещнаха в Париж извън Съвета с цел да обсъдят този въпрос, несъмнено е положителен, принципно погледнато. Въпреки това нашата работа в Парламента е да демонстрираме новата си роля пред нашите земеделски стопани. Трябва да намерим демократични решения за бъдещата ни селскостопанска политика.
<SPEAKER ID="105" NAME="Мариан Фишер Бьол">
член на Комисията. - (EN) Г-н председател, сега ще се опитам да отговоря на част от повдигнатите въпроси, но според мен разискването тук показва, че има всеобщо разбиране на трудностите, пред които е изправен нашият земеделски сектор.
<P>
Преди всичко, с известна изненада чух, че е трябвало да премахнем мрежата за сигурност от селскостопанския сектор. Определено не е така. Всъщност налице е подходяща мрежа за сигурност за случаите, когато земеделските стопани се нуждаят от подкрепа. Имаме непрекъсната мрежа за сигурност - това са преките плащания. Тя определено е подходяща и свързана с отговорност за земеделските стопани. После, разполагаме с различните системи за интервенция, частното складиране, системите за възстановяване при износ, които ще влязат в сила, щом сметнем за необходимо да задействаме тези инструменти.
<P>
Относно опростяването, административните формалности и бюрокрацията - напълно съм съгласна с вас, че следва да се постараем да облекчим възможно най-много положението на нашите земеделски стопани, а това е и причината, поради която на заседанието на Съвета в сряда ще внеса за обсъждане няколко предложения за дерегулиране.
<P>
Съветът внесе 39 различни предложения и в действителност можем да приемем доста голям брой. Има и други предложения, с по-изразен политически характер, свързани с периода след 2013 г., но аз съм убедена, че ще намерите предложенията за изключително интересни.
<P>
Онези, които повдигнаха въпроса за ГМО - предполагам, знаете, че мисля изцяло в същата насока и според мен е важно да се намери решение, на базата на техническа схема, на въпроса относно присъствието на неразрешени ГМО. Очаквам следващата Комисия да внесе такова предложение.
<P>
Вярно е, че Европейският съюз е най-големият вносител на селскостопански продукти, но същевременно ЕС е и най-големият износител на такива продукти. Това се дължи на факта, че имаме изключително добре развит отрасъл: европейските продукти се считат за висококачествени на чуждестранните пазари. Ето защо идеята, че сега трябва да защитим собственото си производство, би била неблагоприятна за нашия земеделски сектор.
<P>
Така че трябва да продължим напред и да станем забележими на пазарите за износ, а според мен за в бъдеще - надявам се, че ще имаме пълната подкрепа на Европейския парламент - имаме необходимост от много повече средства за насърчаване на нашите висококачествени продукти на нововъзникналите пазари. Мисля, че можем да се справим далеч по-добре, но се нуждаем от малко подкрепа.
<P>
По-нататък, по темата за регулаторната рамка - не чух да се споменава точно този израз, но мисля, че това се крие зад коментарите по този въпрос. Днес земеделските стопани вече могат да сключват договори с представители от промишления сектор, от млекопроизводството, за определени количества на фиксирани цени. Те вече имат възможност да правят това. А знаете, че в групата на високо равнище, отговаряща за млечния сектор, търсим някакви доброволни начини за усъвършенстване на тази система.
<P>
Биоразнообразието: напълно съм съгласна, че то е важно, а и именно затова включихме биоразнообразието в новите предизвикателства, когато се споразумяхме относно прегледа на състоянието на общата селскостопанска политика през ноември 2008 г. Така че то има висок приоритет и аз съм напълно съгласна с коментарите от страна на уважаемия колега.
<P>
Относно мерките: на практика можем да използваме всички инструменти, налични към момента. Но новите инициативи не могат да бъдат въвеждани от една временна Комисия. Сигурна съм, че сте наясно с този проблем и затова се надявам, че ще можем да видим новата Комисия в действие възможно най-скоро.
<P>
По-нататък, много съм радостна да отбележа, че Европейският парламент вече ще играе ролята на важен фактор за бъдещето, благодарение на Договора от Лисабон, въвеждащ съвместното вземане на решение - не само по отношение на чисто земеделските въпроси, но също и относно бюджета. Така че ще имате огромно влияние върху бюджетните възможности за селскостопанския сектор в периода след 2013 г.
<P>
Мога да гарантирам, че ще ви следя - макар и може би не от сегашната си позиция - след като поемете новите отговорности за сектора на земеделието.
<SPEAKER ID="106" NAME="Председател">
Разискването приключи.
<P>
Писмени изявления (член 149)
<SPEAKER ID="998" NAME="Luís Paulo Alves  " LANGUAGE="PT">
Икономическата и финансова криза ни въвлече и в селскостопанска и социална криза, поради което приветствам това разискване в Парламента, въпреки че то доста закъсня. Производителите (на зърнени култури, свинско, зехтин, плодове, зеленчуци и т.н.) в момента работят при изключително тежки условия поради спада в търсенето, а продуктите им са на много ниска изкупна цена в сравнение с производствените разходи. Затруднения има и при получаването на кредити. Тези проблеми сериозно се отразяват на техните доходи. Нестабилността на цените в селското стопанство е много сложен въпрос, засягащ планирането и предвидимостта, необходими на земеделските стопани, със сериозни последици върху равнищата на рентабилност и на инвестиции. Затова е от съществена важност да се гарантират условия за устойчивост на стопанствата, както и определено равнище на ценова стабилност, така че производителите да могат да осигуряват своето препитание чрез подобряване на качеството на продуктите, което ще се отрази благоприятно върху цялата верига - от производителя до потребителя.
<SPEAKER ID="107" NAME="Spyros Danellis  " LANGUAGE="EL">
Многостранната заетост е обичайно явление в Европейския съюз и неговата цел е да се осигурят допълнителни приходи, освен земеделските. Тъй като обикновено малките земеделски стопанства наемат служители, работещи на няколко места, понастоящем малките стопанства са очевидно по-тежко засегнати от големите. Това се дължи на ред причини:
<P>
освен с намаляването на земеделските приходи, независимо от производствения сектор, в който се специализират,
<P>
те трябва да се справят и със:
<P>
намаляването или спирането на приходите от неземеделски дейности, докато:
<P>
сигурността на доходите, получавани под формата на преки помощи, в абсолютно изражение не може да осигури прилично жизнено равнище.
<P>
В резултат на това, независимо от селскостопанския сектор, в който се специализира производството, има нужда от хоризонтална помощ за малките земеделски стопанства, за да могат те да се справят с кризата.
