<CHAPTER ID="023">
Замърсяване от кораби и налагане на санкции при нарушения (разискване)
<SPEAKER ID="205" NAME="Председател">
Следващата точка е докладът на Luis de Grandes Pascual - от името на комисията по транспорт и туризъм, относно предложението за директива на Европейския парламент и на Съвета за изменение на Директива 2005/35/ЕО относно замърсяване от кораби и налагане на санкции при нарушения - C6-0142/2008 -.
<SPEAKER ID="206" NAME="Luis de Grandes Pascual">
докладчик. - (ES) Г-н председател, г-н Таяни - заместник-председател на Комисията и отговарящ за транспорта, г-н действащ председател на Съвета, госпожи и господа, лично аз не мога да си представя по-впечатляващ финален щрих за края на този парламентарен мандат от приемането на настоящото предложение за директива относно замърсяване от кораби и въвеждането на санкции, включително наказателни санкции за нарушения по замърсяването, и което, надявам се, ще получи всеобща подкрепа.
<P>
Консенсусът, до който стигнахме, показва, че имаме широка подкрепа за предложението и то ще бъде прието утре на първо четене. Освен на огромните усилия, положени от трите институции през фазата на преговорите, това се дължи най-вече на факта, че ние сме убедени в необходимостта Общността да предприеме мерки за борба със сериозните нарушения срещу околната среда.
<P>
Без съмнение държавите-членки първоначално бяха настроени недоверчиво, като се има предвид, че мярката, предвидена за приемане - придобиването от Общността на правомощия в областта на наказателното право - няма да бъде плод на реформа на Договорите, а ще се постигне чрез законодателство, което освен това е неоспоримо и с огромно значение.
<P>
Всичко това произтича от необходимостта за справяне с широко разпространени проблеми в морския транспорт, като обезпокояващото увеличаване на незаконното изхвърляне на замърсяващи вещества от кораби. Независимо че вече имаме актуални международни правни инструменти за ограничаване на проблема - Конвенцията Марпол 73/78 - ние все по-често се натъкваме на очебийни недостатъци във връзка с прилагането и съответствието; също така беше отбелязано, че разпоредбите за гражданска отговорност при замърсяване от кораби, които са в сила понастоящем, нямат достатъчно голям възпиращ ефект.
<P>
Лошата практика в някои области от европейското крайбрежие е толкова честа, че някои от отговорниците за морския транспорт предпочитат да прилагат незаконната практика на замърсяване, тъй като им излиза по-евтино да платят административната глоба, отколкото да се съобразят със съответното законодателство. Подобно поведение превърна предишния принцип "който замърсява, плаща" в "плаща, за да замърсява".
<P>
Така с въвеждането на наказателни санкции с оглед на тяхната строгост и социалното заклеймяване, което те осъществяват в сравнение с административните, Европейският съюз се опитва да разубеди потенциалните замърсители да правят нарушения.
<P>
Реформата е плод на преговори със Съвета, представляван от чешкото председателство, което впрочем заслужава моята голяма похвала, тъй като срещна немалко политически трудности през своя мандат; тя е съчетана със структурна реформа на директивата, която не засяга основите на парламентарния мандат и напълно зачита принципа на субсидиарност, тъй като директивата въвежда принципа за санкциониране на действия по начина, определен от решението на Съда на Европейските общности, като оставя на държавите-членки те да определят вида на санкциите.
<P>
Освен това реформата утвърждава разликата между маловажни изхвърляния и сериозни нарушения, както и между съответните санкции, които те заслужават. Дотук имаме успех. Достатъчно беше да повторим споразуменията, достигнати в разискването и приемането на Директива № 2005/35/ЕО и на Рамково решение № 2005/667/ПВР на Съвета, но съгласно новото правна основание, тъй като посочените по-горе решения въвеждат възможността общностният законодател да приема мерки във връзка с наказателното право на държавите-членки.
<P>
Основното нововъведение, което добавихме към настоящото предложение за изменение и което ще ни даде възможност да напреднем още малко в борбата срещу нарушенията спрямо околната среда в сектора на морския транспорт, е заявлението - което докладчикът защитава от първия ден - че повтарящото се незаконно маловажно изхвърляне, водещо до замърсяване на водите, също може да представлява престъпно нарушение.
<P>
Радвам се, че не водих тази борба сам, тъй като Парламентът ми оказа подкрепа чрез членове на комисията по транспорт и туризъм; Комисията и Съветът най-накрая разбраха значението и обхвата на моето предложение.
<P>
Бих искал да изразя искрената си благодарност към докладчиците в сянка, които ме подкрепяха в моите усилия и ми оказаха съдействие в тежките преговори със Съвета и Комисията; също така бих искал да благодаря на докладчиците по становищата на комисията по правните въпроси и комисията по околна среда, обществено здраве и безопасност на храните за техния принос. Ние в крайна сметка постигнахме компромисно решение с оглед на датата на влизане в сила на директивата, която ще бъде през следващите 12 месеца.
<P>
Госпожи и господа, считам, че днес всички имаме основания за задоволство, тъй като с приемането на този законодателен акт и одобряването на третия морски пакет в началото на март Европейският съюз укрепи своята водеща позиция по отношение на морската безопасност. Уверен съм, госпожи и господа, че ще бъдем пример за другите.
<SPEAKER ID="207" NAME="Антонио Таяни" LANGUAGE="IT">
Г-н председател, уважаеми членове на Парламента, Комисията може само да се радва на резултата, който виждаме и който ще доведе до приемането на нова директива за изменение на предишната.
<P>
Това ще запълни правния вакуум, създаден след решението на Съда на Европейските общности за анулиране на Рамково решение № 2005/667, което определя естеството, типовете и степените на наказателните санкции за незаконно изхвърляне на замърсяващи вещества в морето. След като бъде приета, директивата ще позволи по-ефективна борба с виновниците за замърсяването на моретата. Така текстът, който Парламентът ще приеме, е важно допълнение към третия пакет за морска безопасност, подписан от председателите на Парламента и на Съвета в края на последната ви пленарна сесия.
<P>
Компромисният текст, който в момента се обсъжда, леко се отличава от първоначалното предложение на Комисията, като трябва обаче да посоча, че основните аспекти в него останаха непроменени: на първо място, наказателното естество на санкциите, които да се налагат за незаконни изхвърляния, и на второ място, възможността за наказателно преследване на всички виновници за такива изхвърляния, включително юридически лица.
<P>
По тази причина Комисията подкрепя текста, независимо че той въвежда диференцирано третиране за маловажни нарушения и повтарящи се маловажни нарушения. От друга страна, мога да оценя това, че Съветът и Парламентът са преценили за желателно изхвърляния, които не водят до влошаване на качеството на водите, да не бъдат непременно обект на наказателни производства. Аз дори повече от Парламента искам дребните изхвърляния да бъдат наказателно санкционирани; дори да не са много сериозни, те именно поради своята повторяемост могат да доведат до действително замърсяване на морската околна среда.
<P>
Постигнатият компромис по въпроса за повтарящите се маловажни нарушения предлага по-точно определение за "повтаряне" и следователно може да бъде приет от Комисията, която, както вече казах, изразява задоволството си от постигнатия резултат благодарение на работата на служители на Комисията и на членове на Парламента. Считам следователно, че днес с удовлетворение можем да заявим, че изпращаме послание за намаляване на замърсяването на нашите морета.
<SPEAKER ID="208" NAME="Marios Matsakis">
докладчик по становището на комисията по околна среда, обществено здраве и безопасност на храните. - (EN) Г-н председател, правният вакуум, създаден от съответното решение на Съда на Европейските общности, изискваше изменение на разискваната директива. Невероятно е, че грешка в правното основание причини забавяне в прилагането на толкова важна директива и без съмнение е навредила на нашата морска околна среда. Всички засегнати страни могат и трябва да си извлекат поука, за да се избягват подобни случаи в бъдеще.
<P>
Основният въпрос към настоящия момент е за бързото изменение на предложената директива и възможно най-скорошното й прилагане. Едва тогава ще можем да разгледаме широко разпространения проблем за контролирането на честотата и размера на незаконното изхвърляне на замърсяващи вещества от кораби, и само тогава нашата задача да се борим за запазване на чистотата на нашите морета ще може действително да се надява на успех.
<P>
В заключение бих искал да благодаря на докладчика за великолепната му работа по този доклад.
<SPEAKER ID="209" NAME="Eva Lichtenberger">
докладчик по становището на комисията по правните въпроси. - (DE) Г-н председател, замърсяването на моретата застава в центъра на вниманието само когато се случва драматична злополука. Тогава се водят сериозни дебати по заплахите за нашите океани от това продължаващо замърсяване. За съжаление, през останалото време този въпрос до голяма степен се пренебрегва. Трябва да приемем сериозно постоянните и повтарящи се нарушения на закона, които осъществяват също толкова значим и драматичен принос към заплахата не само за океаните, но и за бреговите ни ивици.
<P>
Бих искала да благодаря на моите колеги, с които имахме възможност да обсъждаме този въпрос, за последователния им подход към защитата на нашите океани. Аз идвам от държава без излаз на море, но независимо от това, като гражданин на Европа, се чувствам отговорна за защитата на нашите океани срещу продължаващото замърсяване, причинявано от дребнави икономически интереси, и за интегрирането на принципите на третия пакет за морска безопасност, което е от неотложна необходимост, както предложи комисията по правните въпроси.
<SPEAKER ID="210" NAME="Georg Jarzembowski">
от името на групата PPE-DE. - (DE) Г-н председател, г-н заместник-председател на Комисията, групата на Европейската народна партия (Християндемократи) и Европейските демократи подкрепя изменената версия на директива, договорена от докладчика със Съвета, която въвежда санкции срещу замърсяването от кораби. Бихме искали да го поздравим сърдечно за неговата работа. Нека също така поздравим заместник-председателя, тъй като без помощта на Комисията нямаше да бъде възможно да се постигне споразумение със Съвета на първо четене. За нас днес е особен ден, тъй като можем да приключим това важно досие в края на настоящия мандат.
<P>
Не бива да забравяме, че новото законодателство стана необходимо поради това, че Съдът на Европейските общности в своите решения от 2005 г. и от 2007 г. в крайна сметка даде съвсем ясно да се разбере, че законодателството, включително в наказателното право, е разрешено на базата на първия стълб. Имаме нужда от това законодателство, за да защитим моретата от корабите и от поведението на капитани, собственици на кораби и други лица. Досега законодателството относно гражданската отговорност чисто и просто не беше достатъчно разубеждаващо.
<P>
Много по-евтино излиза нещо да се изхвърли незаконно в морето. Без съмнение това не може да бъде правилно. Ето защо се нуждаем от ефективни санкции. Бих искал да благодаря на докладчика за това тристранно споразумение, постигнато между трите институции. Очевидно е, че сериозното замърсяване от кораби трябва да бъде класифицирано и санкционирано като престъпно нарушение, а маловажното замърсяване от кораби може да бъде разглеждано като административно нарушение, така че се прави разграничение между тежестта на двата вида дейност. Същевременно - и това е много важно - повтарящото се маловажно замърсяване от кораби трябва да бъде разглеждано като престъпно нарушение, тъй като допринася за цялостното замърсяване на океаните, а това не е незначителен проблем.
<P>
Ние трябва да подадем ясни сигнали в това отношение и призоваваме държавите-членки, като се надявам, че някой ще предаде този призив и до Съвета, да изпълняват и да прилагат незабавно тази директива. Можем да защитим нашите океани само чрез разубеждаващи наказателни санкции.
<SPEAKER ID="211" NAME="Silvia-Adriana Ţicău" LANGUAGE="RO">
И аз бих искала да поздравя г-н de Grandes Pascual. Искам също така да посоча, че замърсяването на моретата действително е тема, която трябва да обсъждаме по-често. За съжаление, мога да посоча примера с Черно море, чието тежко замърсяване само през последните две години доведе до четирикратно увеличаване на обема на водораслите именно поради много високата концентрация на нитрати.
<P>
Очевидно морският транспорт, за съжаление, е отговорен за част от това замърсяване. Тази директива днес е предназначена да се справи с незаконните изхвърляния от кораби, извършвани поради небрежност, съзнателна умисъл или невнимание. В практически план директивата хармонизира определението за замърсяване от кораби, причинено от физически или юридически лица, обхвата на отговора на това и наказателното естество на санкциите, които могат да бъдат прилагани при всякакви такива нарушения, извършвани от физически лица.
<P>
Бих искала също така да посоча, че вече е приет пакет от последователни законодателни мерки на европейско равнище за укрепване на морската безопасност и предотвратяване на замърсяването от кораби. Това законодателство се отнася и се прилага за държави на знамето, собственици на кораби и дружества за класификация, както и за пристанищни и крайбрежни държави.
<P>
Същевременно за нас е важно да увеличим строгостта на настоящата система на санкции за незаконно изхвърляне от кораби чрез допълване на съответното законодателство. Трябва да подчертаем, че това законодателство беше необходимо именно защото съществуващите превантивни нормативни правила не се прилагаха по съответстващ начин. За съжаление, Конвенцията Марпол 73/78 също не се прилагаше по съответстващ начин. Ето защо считам, че за нас е важно да имаме този законодателен пакет. Считам също, че изразените становища както от комисията по правните въпроси, така и от комисията по петиции подчертават важността на този въпрос.
<SPEAKER ID="212" NAME="Маруся Иванова Любчева" AFFILIATION="PSE">
Очевидно е, че в законодателен и изпълнителен план Европейската комисия и Европейският парламент са длъжници на европейските граждани, които в крайна сметка са потърпевши от замърсяванията, осъществявани в пространствата на морските ни територии.
<P>
Разглеждам нещата от гледна точка на досегашната регламентация и нейното прилагане в защита на околната среда, на моретата и свързаните крайбрежия. Отново ще кажа, че регламентацията и промяната на директивите е необходима, но все още недостатъчна. Най-важно от всичко се явява ефективността на прилагането.
<P>
Не може да се приеме за нормален фактът, че да изхвърлиш отпадъците си в морската територия и да платиш глоба струва по-малко, отколкото да изпълниш изискванията на директивата. Затова преди всичко трябва да се обърне внимание на мониторинга. Днес технологичните възможности са достатъчно големи, за да се подчини опазването на водите и крайбрежията на една дългосрочна политика за полезност и защита на цялата флора и фауна.
<P>
Подкрепям предложението за изменение на директивата, като считам за особено важно създаването на специализиран орган към Агенцията по морска безопасност, който да осигурява целеви действия по нейното изпълнение.
<SPEAKER ID="213" NAME="Антонио Таяни" LANGUAGE="IT">
Г-н председател, уважаеми членове на Парламента, в края на това разискване считам, че трябва да изразим нашата благодарност за междуинституционалното сътрудничество между Парламента, Съвета и Комисията, което г-н Jarzembowski изтъкна в своето изказване. Бих искал също така да благодаря на докладчика за неговата работа.
<P>
Този път институциите показаха, макар и в края на парламентарния мандат, че могат да работят в партньорство и да постигат решения на първо четене, и считам, че това е послание, което изпращаме към гражданите в навечерието на европейските избори.
<P>
Още едно послание в чувствителната сфера на транспорта, и тъй като това ще бъде едно от последните разисквания, ангажиращи парламентарната комисия по транспорт и туризъм, се възползвам от възможността да благодаря на всички членове на тази комисия за работата им в сътрудничество с Европейската комисия и с мен самия, за да се излезе с практически решения по редица важни въпроси, някои от които се бавеха с месеци. Това стана възможно благодарение на разумния подход на членовете на Европейския парламент, а също и на работата, която осъществихме за ефективното сътрудничество между нашите служители, което показа, че когато бюрокрацията има ясно очертани задачи, когато са поставени цели за осъществяване, тя не е пречка за гражданите, а ефективен инструмент успоредно с политиката, чрез който да се задоволяват нуждите на гражданите.
<P>
Считам, че днес и, разбира се, утре с гласуването Парламентът още веднъж ще покаже своята ефективност и желанието си да работи винаги за хората. Така с това разискване и с гласуването Комисията, Парламентът и Съветът запълват един правен вакуум и дават възможност на държавите-членки от утре да преследват по-ефективно замърсителите на нашите морета: това е поредната крачка, предприета от европейските институции за укрепване на правата и свободите на европейските народи.
<SPEAKER ID="214" NAME="Luis de Grandes Pascual">
докладчик. - (ES) Г-н председател, ще бъда съвсем кратък, за което уважаемите членове на Парламента сигурно ще ми бъдат благодарни по това време на денонощието. Г-н Таяни, още веднъж много Ви благодаря, защото Вие показахте, също както във връзка с третия морски пакет, как вашата инициативност и политически умения доведоха до споразумение със Съвета и направиха възможно за Парламента, Съвета и Комисията да постигнат споразумение по този въпрос, и то в последните дни от този парламентарен мандат.
<P>
Мисля, че трябва да се поздравим за това. Разбира се, много съм благодарен на докладчиците по становищата на комисията по правните въпроси и комисията по околна среда, обществено здраве и безопасност на храните за тясното им сътрудничество.
<P>
Бих искал още веднъж да благодаря на докладчиците в сянка за тяхната задълбочена работа и сътрудничество. Сигурен съм, че приемането утре на първо четене на споразумение по толкова важен законодателен акт, който със сигурност ще допълни работата по третия морски пакет, е успех за Парламента и за трите институции на Европейския съюз; за пореден път то оправдава полезната процедура на съвместно вземане на решения, която ни дава възможност да водим конструктивен диалог в полза на всички граждани на Европейския съюз.
<SPEAKER ID="215" NAME="Председател">
Благодаря, г-н член на Комисията, за Вашата работа не само като член на Комисията, но и като член на Европейския парламент.
<P>
Разискването приключи.
<P>
Гласуването ще се проведе утре (вторник, 5 май 2009 г.).
