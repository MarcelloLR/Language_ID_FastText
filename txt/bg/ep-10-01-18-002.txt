<CHAPTER ID="002">
Изявления на председателството
<SPEAKER ID="006" NAME="Председател">
С голямо огорчение трябва да ви информирам, че г-жа Boal, заместник-ръководителят на Делегацията на Европейския съюз в Хаити, за съжаление, все още е в неизвестност. Издирването на г-жа Boal продължава. Тя е работила в Европейския парламент. Днес всички наши мисли са насочени към народа на Хаити, който беше тежко засегнат от ужасната трагедия на земетресението. Отделни европейски държави и целият Европейски съюз обещаха значителна финансова помощ на Хаити, както и съдействието на 150 служители от Европейските жандармерийски сили. Екипи, изпратени от отделни държави от ЕС, също работят там. Това е най-страшният катаклизъм в историята на Хаити и един от най-пагубните в историята на човечеството. Освен това много наши съграждани, граждани на Европа, загинаха там, а много други са в неизвестност. Нека да почетем жертвите на това невъобразимо бедствие с едноминутно мълчание. Да станем на крака.
<P>
Също така, за голямо съжаление, получих информация за екзекутирането в Китай на британския гражданин Akmal Shaikh. Той е един от близо 7 000 души, които всяка година биват екзекутирани в тази държава. Той е и първият гражданин на Европейския съюз, екзекутиран в Китай от 1951 г. насам. Европейският парламент осъжда и винаги е осъждал смъртното наказание, и ще продължи да полага усилия за постигането на мораториум на екзекуциите.
<P>
Вчера беше проведен първият кръг от президентските избори в Украйна. Представители на Европейския парламент наблюдават изборите и присъстваха там вчера. Все още не сме получили официална информация за хода на изборите. Нашите колеги не са изпратили официална информация, но очакваме такава всеки момент. Надяваме се тя да покаже, че изборите са били проведени честно и че същото ще важи и за втория кръг, който ще се проведе в началото на февруари.
<P>
На 1 януари Испания пое председателството на Съвета на Европейския съюз. Сигурен съм, че с новия договор и в сътрудничество с новия председател на Съвета испанското председателство ще е успешно и ще постигне поставените цели. В програмата на нашето заседание фигурира среща с министър-председателя Сапатеро и ще разговаряме относно програмата на триото. Следователно няма да говорим само за Испания, но също така и за Белгия и Унгария.
<P>
Госпожи и господа, накрая бих искал да поднеса искрените си пожелания за благоденствие и успех през новата 2010 година. Нека началото на новото десетилетие да вдъхнови всички нас да работим неуморно от името на нашите граждани. Както казах преди седмица в Брюксел, Нова година, нов договор и нова ера за Европейския съюз. Нашият Парламент носи голяма отговорност за бъдещето на Европейския съюз. Всички знаем това.
