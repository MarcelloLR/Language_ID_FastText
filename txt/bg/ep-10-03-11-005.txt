<CHAPTER ID="005">
Положението в Чили и стратегията на ЕС за предоставяне на хуманитарна помощ (разискване)
<SPEAKER ID="083" NAME="Председател">
Следващата точка от дневния ред е изявлението на Комисията относно положението в Чили и стратегията на ЕС за предоставяне на хуманитарна помощ.
<SPEAKER ID="084" NAME="Янез Поточник">
член на Комисията. - (EN) Г-н председател, правя това изявление от името на моята колега, Кристалина Георгиева, член на ЕК, отговарящ за международното сътрудничество, хуманитарната помощ и управлението на кризисни ситуации. Защо от нейно име? Това е съвсем ясно и очевидно. Г-жа Георгиева пристигна в Чили вчера, на 10 март, за да посети районите, засегнати от неотдавнашното земетресение, и да проследи на място работата на европейските експерти по хуманитарна помощ и гражданска защита.
<P>
Непосредствено след пристигането в столицата на Чили, Сантяго, г-жа Георгиева отпътува за района, най-засегнат от земетресението и вълната цунами, включително крайбрежния регион около Конститусион, Талка и Консепсион.
<P>
По време на посещението си на място тя се срещна с представители на партньорите на Службата на Европейската комисия за хуманитарна помощ, работещи в района, посети базовия лагер на центъра за мониторинг и информация в Пенко и осъществи двустранни контакти с чилийските органи в региона.
<P>
Членът на Комисията Георгиева ще представлява и председателя Барозу по време на официалното встъпване в длъжност на президента Себастиан Пинера по-късно днес във Валпараисо.
<P>
Мощното земетресение и последвалото цунами, ударили Чили в ранните часове в събота, 27 февруари, са ужасна трагедия. Последните официални данни сочат, че са загинали поне 528 души, а се очаква броят им да нарасне. Засегнати са повече от два милиона души. Нанесените щети на инфраструктурата са огромни, а половин милион жилища са тежко повредени.
<P>
Върховният представител на Съюза по въпросите на външните работи и политиката на сигурност и заместник-председател на Комисията, Катрин Аштън, се обади още същия ден на министъра на външните работи на Чили, Мариано Фернандес, за да поднесе нашите съболезнования на семействата на жертвите и да заяви готовността ни да предоставим помощ и подкрепа.
<P>
Веднага щом се появи разтърсващата новина за земетресението, беше мобилизирана системата за реакция при извънредни ситуации на Службата на Европейската комисия за хуманитарна помощ. Механизмът за гражданска защита на ЕС незабавно изпрати предупредително съобщение до участващите държави. Кризисният щаб на Центъра за мониторинг и информация работеше през целия този първи уикенд, получавайки доклади относно мащабите и въздействието на земетресението и идентифицирайки ресурси на гражданската защита, които биха могли да бъдат на разположение за бързо реагиране. През деня членът на Комисията Георгиева посети кризисния щаб, за да даде насоки за операциите.
<P>
Редица държави-членки на Европейския съюз уведомиха Центъра за мониторинг и информация за предоставена или предложена помощ. Това включва хора и екипировка, които вече са изпратени към Консепсион от Испания, Германия, Франция и Обединеното кралство, обещания за финансиране от страна на Финландия, Обединеното кралство и Нидерландия, както и предложения за изпращане на мостове, палатки, полеви кухни и генератори от страна на България, Словакия, Швеция и Австрия.
<P>
Чилийските органи сигнализираха, че приемат предложенията за помощ от страна на държавите-членки на Европейския съюз.
<P>
Системата на Комисията за реакция при хуманитарни извънредни ситуации беше едновременно задействана в Брюксел и в регионалния офис на Службата на Европейската комисия за хуманитарна помощ в Манагуа, отговарящ за Латинска Америка.
<P>
Беше осъществен контакт с потенциални партньори за ускорено финансиране с капацитет за предоставяне на незабавна помощ и бяха мобилизирани полеви експерти на Службата на Европейската комисия за хуманитарна помощ, за да отпътуват към земетръсната зона при първа възможност. Рано сутринта в неделя беше одобрено решение за първоначална спешна помощ в размер на три милиона. Вече са сключени споразумения за хуманитарна помощ с четири партньорски агенции: с "Телекомуникации без граници" ("Telecom Sans Frontières") от Франция, за предоставяне на спешни телекомуникационни услуги; с Панамериканската здравна организация и испанския клон на Червения кръст за помощ при възстановяването на здравните служби и с германския клон на Червения кръст за осигуряване на подслон, чиста вода и предмети за бита от първа необходимост.
<P>
Службата на Европейската комисия за хуманитарна помощ изпрати на място екип от двама експерти по хуманитарна помощ, които пристигнаха в Чили сутринта на 1 март, понеделник, за да изготвят оценки на потребностите и да се срещнат с органите и потенциалните партньори изпълнители. Още двама членове на екипа пристигнаха там на следващия ден, а няколко дни по-късно към тях се присъедини и петият член.
<P>
Екип от шестима експерти, представляващ механизъм на ЕС за гражданска защита, също вече е в Чили. Четирима от тях работят в земетръсната зона близо до Консепсион, а другите двама понастоящем са разположени в Сантяго, за да служат като връзка с органите и да координират реакцията на държавите-членки на Европейския съюз.
<P>
Хуманитарните експерти на Службата на Европейската комисия за хуманитарна помощ и екипът на гражданска защита на ЕС подготвят съвместни оценки в най-засегнатите райони, заедно със Службата на ООН за координация по хуманитарни въпроси (OCHA) и няколко агенции на ООН.
<SPEAKER ID="085" NAME="Michèle Striffler" LANGUAGE="FR">
Г-н председател, г-н член на Комисията, госпожи и господа, както вече беше казано, земетресението в Чили, което беше по-силно от онова, при което пострада народът на Хаити, и което беше последвано и от цунами, все пак беше с много по-ниска степен на смъртност, благодарение на проработилата система за ранно предупреждение, както и на населението, което беше по-добре подготвено за случаи на бедствие, и на силната държава, която успя да реагира.
<P>
Приветствам бързата реакция на Европейската комисия и на държавите-членки. Центърът за мониторинг и информация на Европейската комисия беше незабавно задействан, беше одобрено решение да се отпуснат 3 млн. евро за спешна хуманитарна помощ за задоволяване на спешните потребности, а в регионите на бедствието бяха изпратени експерти от Генерална дирекция "Хуманитарна помощ" (ГД ECHO) на Комисията, за да изготвят оценка на потребностите.
<P>
Бих искала по-специално да приветствам незабавната публична реакция на члена на Комисията Георгиева, която пристигна в Сантяго вчера, за да посети засегнатите области.
<P>
Повечето природни бедствия са неочаквани събития. За да съхраним живота в регионите, уязвими от природните бедствия, жизненоважно е да намалим рисковете, като бъдем по-добре подготвени и разполагаме със сгради, пригодени за такива бедствия. Освен това е важно да гарантираме, че сътрудничеството за развитие ще включва намаляване на риска от бедствия, т.е. подготовка за бедствия, смекчаване на последиците от тях, и преди всичко, предотвратяването им.
<SPEAKER ID="086" NAME="María Muñiz De Urquiza" LANGUAGE="ES">
Г-н председател, преди всичко, от името на делегацията в Съвместния парламентарен комитет ЕС-Чили, бих искала да изразя нашата солидарност с народа, парламента и правителството на Чили след катастрофалното земетресение от 27 февруари и повече от двестата вторични труса, разтърсили страната до този момент.
<P>
Загинали са поне 500 души, включително двама европейци, а два милиона чилийски граждани са засегнати от земетресението. Индианците Мапуче са най-тежко пострадали, защото земите им са разположени в три от четирите южни региона на страната.
<P>
Искам да изразя и нашата признателност към всички, които работиха самоотвержено, както и към всички професионалисти, помогнали на пострадалите. Чилийският народ показа, че е способен да посрещне предизвикателствата на една такава изключително сложна ситуация. Искам да поздравя президента на Чили, г-жа Бачелет, за незабавните действия на нейното правителство в усилието за подпомагане, насочени към стабилизиране на положението след ужасното земетресение, разрушило жилищни сгради и инфраструктура.
<P>
Чилийското правителство реагира бързо и показа сериозно и отговорно отношение при идентифицирането на конкретните области, нуждаещи се от подкрепа; международната общност също показа солидарност, което е доказателство за отличните отношения на Чили с нейните съседи и стратегически партньори.
<P>
Искам да поздравя и новото правителство на Себастиан Пинера, което встъпва в длъжност днес, и да насърча г-н Пинера в неговите усилия за възстановяване на страната, в които той да може да разчита, надявам се, на пълната подкрепа на Европейския съюз.
<P>
Чили, освен че е приятел и партньор на Европейския съюз, е също така и развита страна и член на Организацията за икономическо сътрудничество и развитие; при все това, разходите за възстановяване ще бъдат значителни: изчислено е, че те ще бъдат в размер на 20 млн. щатски долара, което представлява 15% от брутния вътрешен продукт на Чили. По тази причина призовавам Европейския съюз да предостави всички налични инструменти на разположение на чилийските органи, с цел да им помогне в усилията за възстановяване. Чили ще се нуждае от международни заеми, а Европейската инвестиционна банка, с която Чили току-що сключи споразумение, следва да помогне с финансирането на проектите за възстановяване.
<P>
Европейският съюз под испанското председателство създаде механизъм за координирана помощ съвместно с ООН, както и сили за реагиране след бедствие; членът на ЕК, отговарящ за международното сътрудничество, хуманитарната помощ и управлението на кризисни ситуации, също се очаква да пристигне на мястото на събитието през следващите няколко дни. Надяваме се, че Комисията, без да пренебрегва останалите не по-малко неотложни ангажименти, като например положението в Хаити, също ще може да се мобилизира и да отговори на очакванията на чилийския народ.
<SPEAKER ID="087" NAME="Izaskun Bilbao Barandica" LANGUAGE="ES">
Г-н председател, думите не следва да са достатъчни, за да изразим нашата солидарност с една страна, преживяла бедствие, каквато е Чили. Същото мнение беше изразено днес и от представителя на Комисията.
<P>
В миналото Чили е била за нас място за закрила и убежище. Например там живее голяма общност от народа на баските, емигрирали в този регион по икономически причини през ХІХ век и по политически причини през ХХ век.
<P>
Ето защо в този случай думите следва да бъдат подкрепени от действия. Удовлетворена съм от бързите действия на Европейския съюз, който незабавно изпрати 3 млн. евро помощ за финансиране на операциите; удовлетворена съм и от реакцията на върховния представител, г-жа Аштън; поздравявам също и члена на Комисията Георгиева, която действа бързо и която от вчера е в Чили, насърчавайки и организирайки всичко необходимо на мястото на събитието.
<P>
Удовлетворена съм от начина, по който работи новата система на Европейската комисия за хуманитарна помощ и гражданска защита, от помощта, предоставена от страна на европейските институции, и от сътрудничеството, установено между различните агенции.
<P>
В такива времена Европа е имала и продължава да има възможност да утвърди своята водеща роля на международната сцена, работейки пряко със засегнатите граждани и съдействайки за координиране на помощите, организирани от държавите-членки и от регионите.
<P>
Бих искала да изтъкна действията на г-жа Бачелет, тъй като тя показа за пореден път как следва да се ръководи политиката, проявявайки много човечност и работейки в близко сътрудничество с г-н Пинера, който днес встъпва в длъжност като президент; искам да поздравя и него за образцовия начин, по който остави политиката настрана, за да отговори на предизвикателствата, от което всъщност се нуждае страната му.
<P>
От името на групата на Алианса на либералите и демократите за Европа искам да изразя своята солидарност, своята подкрепа за всички текущи операции, както и да поднеса съболезнованията си на семействата на 528-те загинали и на всички изчезнали, както и на хората, останали без дом.
<P>
Неотдавна посетихме района по време на една предизборна наблюдателска мисия за делегацията в Съвместния парламентарен комитет ЕС-Чили. Имахме възможност да наблюдаваме проектите, осъществявани там, и видяхме, че Чили е образец за икономическо и социално развитие в региона на Южния конус.
<P>
Трябва да гарантираме, че това земетресение няма да спре напредъка в икономическото и социалното развитие на Чили.
<SPEAKER ID="088" NAME="Raül Romeva i Rueda" LANGUAGE="ES">
Г-н председател, бих искал да започна, повтаряйки казаното от г-жа Muñiz и г-жа Bilbao, тъй като считам, че първото нещо, което трябва да направим, е да изразим солидарността на Европейския съюз с чилийския народ и чилийските институции, които се представят много добре в лицето на президента Бачелет и новоизбрания президент, г-н Пинера.
<P>
Второ, мисля, че е важно да не забравяме, че, както обикновено се случва в подобни ситуации, природните бедствия не правят никаква разлика между богати и бедни: те наказват всички еднакво. Въпреки това, ясно е и че бедните страдат най-много и че възстановяването на бедните райони е особено трудно.
<P>
Ето защо според мен е важно да обмислим не само мерките за възстановяване и реконструкция, необходими след бедствието, но също така, в много от случаите, да преразгледаме определени структурни елементи, а моят въпрос е свързан именно с това. Позволете, г-н член на Комисията, да задам един много конкретен въпрос относно стратегическия документ на Европейския съюз за Чили.
<P>
От тези 41 млн. евро, определени за периода 2007-2013 г., колко ще бъдат използвани конкретно за укрепване на инфраструктурата, като например пътища и транспорт? Колко от тях ще бъдат употребени за подобрения в жилищното строителство с цел да се гарантира, че в случай на възможни нежелани бедствия в бъдеще хората ще бъдат по-добре подготвени за такъв род събития? И накрая, каква част от тези ресурси вече е заделена за такива цели?
<SPEAKER ID="089" NAME="Tomasz Piotr Poręba">
от името на групата ECR. - (PL) Земетресението в Чили взе няколкостотин жертви, а над милион и половина души загубиха домовете си. Затова, нека днес изразим своята солидарност с Чили и да си припомним, че там хората все още страдат от липса на хигиенни материали и достъп до питейна вода, както и от недостиг на храна, лекарства и одеала. Освен това гражданите биват тормозени от постоянните нападения на криминални групи, извършващи грабежи на изоставени магазини и сгради.
<P>
Ние като Европейски съюз трябва да направим всичко по силите си, за да не допуснем хората, загубили цялото си имущество, а в много от случаите и членове на своите семейства, да се превръщат в жертви на крадци, възползващи се безмилостно от тяхното страдание.
<P>
Хубаво е, че решихме да изпратим 3 млн. евро за задоволяване на най-неотложните потребности. Въпреки това, не бива да забравяме, че в Чили има места, където още не е достигнала никаква помощ заради щетите, нанесени на пътища и мостове. Неотдавнашните събития в Чили и Хаити показват, че се нуждаят от подобрение както системите за финансова помощ на Европейския съюз, така и механизмите за предоставяне на помощ на страните, претърпели бедствия.
<P>
Солидарността с Чили е прекрасно нещо и е добре, че Европейският съюз показва такава солидарност. И все пак, нека не забравяме, че не трябва да се задоволяваме само със солидарност, а да окажем подкрепа на Чили в бъдеще.
<SPEAKER ID="090" NAME="Fiorello Provera" LANGUAGE="IT">
Г-н председател, пожелавам Ви бързо възстановяване. Преди всичко искам да изразя своята солидарност с всички, засегнати от това природно бедствие. За съжаление, продължават да се случват трагедии, причинени от силни земетресения. В ситуации като тази, с мащабни разрушения на сгради и инфраструктура, с хиляди загинали, важно е постоянно да подобряваме координацията на органите за гражданска защита и тези за реагиране при извънредни ситуации, за да избегнем дублирането на усилия и разхищаването на средства. Европейският съюз се намеси точно навреме в Чили, но е необходимо да работи заедно с местните органи, за да определи потребностите и да координира ефективно помощите.
<P>
Сутрешната преса излезе с новината, че половината от помощите, предоставени от ООН на Сомалия, са били присвоени от местните партньори, от някои служители на ООН и от ислямски активисти. Следователно един аспект, който трябва да разгледаме, е прозрачността при събирането на публични и частни дарения и ефективността на разпределяне на помощите, предоставени на населението. Щедростта не бива да бъде измамена, затова трябва да се създаде строга система за контрол, за да се предотврати прахосването или присвояването на средства, особено когато помощта се изпраща до много далечни държави, чиито институции може да са отслабени от кризата.
<SPEAKER ID="091" NAME="Diane Dodds" AFFILIATION="NI">
(EN) Г-н председател, нашите граждани ще бъдат окуражени от новината, че са предприети положителни действия в помощ на чилийския народ. Всички бяхме развълнувани от сполетялата ги беда.
<P>
Въпреки това днес искам да отнеса своите забележки към по-общи въпроси, свързани със стратегията за хуманитарна помощ. Европейската комисия с голяма гордост се самообяви за един от най-големите световни донори на хуманитарна помощ. Тя заявява, че през своя мандат ще спасява и съхранява животи, ще намира подслон за разселените и ще помага на света да гарантира своята готовност за природни бедствия. Това са наистина достойни стремежи. И все пак, даренията не са от парите на Комисията. Те са британски, германски, френски - това са всъщност пари от 27-те държави-членки. Във време на икономическа криза всяка една от тези държави следва да получи признание за достойните си усилия. Навярно в своите документи Комисията следва да отрази това и да признае усилията на онези, които всъщност правят жертвите. Това не е политическият елит, нито апаратчиците в Берлемон, а обикновените хора от обикновените общности.
<P>
Вярно е, че развиващите се страни се нуждаят от помощ, но също така е вярно и че те се нуждаят от нашата подкрепа при създаването и поддържането на надеждни демократични структури. Те се нуждаят от помощта ни в изграждането на силно и освободено от всякакви окови гражданско общество. Нуждаят се от помощта ни, и най-важното, от нашата честност, в посочването на грешките на политическите режими, заради които обикновените хора със сигурност ще продължават да живеят в бедност и нищета.
<SPEAKER ID="092" NAME="Georgios Papanikolaou" AFFILIATION="PPE">
(EL) Г-н председател, неотдавнашното мащабно, катастрофално земетресение в Чили, малко след бедствието в Хаити, отне живота на стотици хора и причини огромни щети на структурите в държавата, особено в района на Консепсион.
<P>
Трябва да подкрепим пострадалите и техните семейства и да изразим искрената си солидарност. Трябва да помогнем на една държава, с която имаме близки и приятелски отношения - държавата с една от най-силните икономики в региона, която е образец за развитие по отношение на съседните държави. Това е залегнало в рамката на Съвместния парламентарен комитет.
<P>
Ще ви напомня, че Европейският съюз и Чили подписаха споразумение за асоцииране, влязло в сила през 2005 г., което гарантира политическо и икономическо сътрудничество и съвместни действия в световен мащаб. Освен това, както вече беше казано, Европейската комисия прие шестгодишен стратегически план за развитие на Чили за периода 2007-2013 г., предвиждащ усвояването на средствата на Общността от тази латиноамериканска държава, за регионални и секторни програми, предприети от новоизбраното правителство на страната.
<P>
Незабавно заявената финансова подкрепа, заедно с всичко друго споменато от Комисията днес, звучи окуражаващо. Въпреки това искам да подчертая, че трябва да улесним възможно най-скорошното отпускане на средствата, заделени по силата на споменатата стратегическа рамка ЕС-Чили, така че да се реагира незабавно на последиците от неотдавнашното земетресение върху инфраструктурата на страната и върху бъдещото й развитие.
<SPEAKER ID="093" NAME="Enrique Guerrero Salom" AFFILIATION="S&amp;D">
(ES) Г-н председател, бих искал да започна, изразявайки своята солидарност с чилийския народ, както изразих солидарността си с народите на Хаити, Турция и Перу, също преживели неотдавна природни бедствия.
<P>
Солидарността е една от отличителните черти на Европейския съюз, която в бъдеще трябва да утвърждаваме все повече.
<P>
За щастие, Чили е държава с голям капацитет за реакция в такива случаи на природни бедствия; все пак има големи области по света, които не разполагат с такъв капацитет.
<P>
Ето защо бих искал да спомена стратегията на ЕС за предоставяне на хуманитарна помощ. Нашият отговор би могъл да е още по-резултатен; би могъл да бъде по-бърз и по-ефективен, стига само да се движим в правилната посока. А коя е правилната посока? Първо, според мен се нуждаем от по-добра координация между държавите-членки, съответните им хуманитарни служби и институциите на Европейския съюз.
<P>
Второ, нуждаем се от по-добра координация между Европейския съюз и международните организации за хуманитарна помощ, особено Организацията на обединените нации.
<P>
Трето, нуждаем се от по-добра координация между военните и хуманитарните сили. Трябва да поддържаме безопасността на гражданското население и групите за предоставяне на хуманитарна помощ, като същевременно съхраним независимостта, неутралитета и безпристрастността на предоставяне на хуманитарната помощ, както и спазването на международното право.
<P>
Що се отнася до Европейския съюз, за да бъдат хуманитарната помощ и реакцията при кризи основни компоненти на външната ни дейност, нуждаем се от повече човешки и финансови ресурси.
<P>
Можем да се възползваме от доклада Барние, за да сформираме европейски доброволчески корпус, а и, добавям това, тъй като членът на Комисията, г-н Пиебалгс е тук, за да координираме по-добре и да укрепим връзката между хуманитарната помощ и политиките за възстановяване и развитие.
<SPEAKER ID="094" NAME="Jim Higgins" AFFILIATION="PPE">
(EN) Г-н председател, съгласен съм с всичко, казано от г-н Guerrero Salom по отношение на нашата реакция. Трябва да кажа, че първоначално бях шокиран, когато чух, че това, което Европейският съюз - баронеса Аштън - ще дари, е от порядъка на 3 млн. евро. Три милиона евро са нищо на фона на последствията и причинената разруха.
<P>
Последния път, когато бяхме тук, преди четири седмици, обсъждахме положението в Хаити. Тази сутрин разискваме относно бурята "Синтия" в Европа, както и последиците от катастрофалното земетресение в Чили, случило се едва преди малко повече от две седмици. После дойде вторичният трус със степен 6,6, който сам по себе си беше напълно разрушителен.
<P>
Ето ги резултатите. Ето ги последиците. Ето я статистиката. Говорим за 500 000 - половин милион - разрушени жилища. Те трябва да бъдат построени наново, и точно тук се появяваме ние, за да предоставим практическа помощ. Има около 540 жертви, а от руините продължават да изравят още загинали. Това е природно бедствие само по себе си. Но тук става дума за обща сума от 22 млрд. евро. Наистина трябва да увеличим своя принос в това отношение.
<P>
Една от атрактивните страни на Договора от Лисабон, а знаем, че в Ирландия отхвърлихме първия Договор от Лисабон, беше, че при природни бедствия ще имаме незабавна реакция чрез хуманитарна помощ. Трябва да кажа, че дали става въпрос за Хаити, Южна Европа или от гледна точка на положението в Чили, ние не реагирахме. Знам, че това са първите дни след събитието, но наистина трябва да обединим своите действия. Нуждаем се преди всичко от практическа помощ: (а) пари, (б) чиста вода, (в) възстановяване на електрозахранването и (г) изправяне на икономиката на крака и задвижването й възможно най-скоро.
<SPEAKER ID="095" NAME="Agustín Díaz de Mera García Consuegra" AFFILIATION="PPE">
(ES) Г-н председател, вчера говорих със сенатор Писаро, който от няколко часа е председател на Сената на Чили. Днес г-н Писаро ще връчи на г-н Пинера президентската лента. Надявам се, че президентът Пинера ще пристъпи експедитивно към задачата да възстанови държавата. Искам да поздравя и президента Бачелет за нейното управление на тази криза.
<P>
Г-н председател, позволете да изразя своята солидарност и братска обич към народа на Чили по повод положението му след ужасните земетресения и цунами, които преживяха гражданите на Консепсион, Биобио, Темуко и Валпараисо. Сигурен съм, че героичният чилийски народ ще може да превъзмогне това катастрофално положение, както го е правил и преди. Позволете още веднъж да изразя своята привързаност и дълбока солидарност с Чили.
<SPEAKER ID="096" NAME="Andreas Mölzer" AFFILIATION="NI">
(DE) Г-н председател, предвид опустошителните последици от земетресението в Чили с магнитуд 8,8, трябва да признаете пред кмета на Консепсион, че 24 часа са цяла вечност за всеки, който лежи погребан под развалините. Въпреки че органите и спасителните служби в тази латиноамериканска държава несъмнено са добре подготвени за евентуални земетресения, помощта за повече от 2 милиона пострадали не стигна достатъчно бързо до всички части на засегнатия район поради логистични проблеми. Отрядите, и без това закъснели с пристигането си, бяха погълнати от безредието. Гражданите бяха принудени да избягат на покривите на жилищата си и да градят барикади не само поради страха от вторични трусове, но също така и заради страха от престъпници. Чили може и да е достатъчно процъфтяваща, за да се погрижи за пострадалите от самото земетресение, но, слава Богу, преглътна своята гордост и помоли за помощ, включително и от ЕС.
<P>
От всичко това обаче и ние имаме какво да научим, а именно, че в такива кризисни ситуации лустрото на цивилизацията скоро пада и че 24 часа може да се окажат твърде дълъг период от време. В този смисъл плановете за действия при извънредни ситуации и координирането на усилията за предоставяне на помощ при извънредни ситуации следва да бъдат по-ефективни, включително и в ЕС.
<SPEAKER ID="097" NAME="Янез Поточник">
член на Комисията. - (EN) Г-н председател, всички бяхме потресени от мащаба на тази природна и хуманитарна катастрофа. Чрез бързата мобилизация на системата за реакция при извънредни ситуации на Службата на Европейската комисия за хуманитарна помощ и механизма на ЕС за гражданска защита бяхме в състояние да предложим координирана и практическа помощ скоро след земетресението.
<P>
Както вече споменах, изпратената и предложена помощ от редица държави-членки на ЕС също беше от значение.
<P>
Освен действията за предоставяне на хуманитарна помощ и останалите описани от мен действия, струва си да споменем, че във вторник в Люксембург Европейската инвестиционна банка и Чили, както беше споменато от уважаемия член на ЕП, подписаха рамково споразумение, с което банката може да извършва дейност в Чили.
<P>
Този развой на събитията изтъква отличното състояние на отношенията между Европейския съюз и Чили и нашия общ ангажимент да продължаваме да разширяваме и задълбочаваме нашето партньорство. Всичко това се случва и съвсем навреме, тъй като ЕИБ може да бъде допълнителен инструмент за работата на Европейския съюз с Чили в усилията за средносрочно и дългосрочно възстановяване, които вече са в ход.
<P>
Относно конкретния въпрос за държавната стратегия за Чили и обещаните 41 млн. евро. При първия транш бяха изразходвани 25 млн. евро; 15,6 млн. евро остават за втория. Обикновено средствата следва да се разпределят така: 50% за социално сближаване, 50% за иновации и конкуренция. Предложихме да ги пренасочим към възстановяването, което разглеждаме. Все още не сме получили нито едно искане от чилийските органи, но, разбира се, средствата и от двете направления могат да бъдат насочени към възстановяване.
<P>
Чилийските органи все още не са отправили нито едно конкретно искане към Европейския съюз за помощ при възстановяването. Както споменах, днес президентът Пинера встъпва в длъжност. Той със сигурност ще даде пръв приоритет на изготвянето на оценка и представянето на количествен израз на щетите, както и на планирането на внушителните усилия, които ще са необходими.
<P>
Комисията остава в готовност да разгледа всяко едно евентуално искане. Както вече споменах, фактът, че Европейската инвестиционна банка сега ще може да извършва дейност в Чили прибавя като възможност още един инструмент към всички останали, с които вече разполагаме.
<P>
Заслужава си да си припомним и споменатото от неколцина от вас, а именно, че Чили е добър пример за развитие. Тази държава всъщност е нетен кредитор, за разлика от повечето латиноамерикански държави. Миналия петък напускащият поста си министър на финансите изтъкна факта, че за разлика от други трагични събития, постигнали чилийския народ, този път чилийците и тяхната страна разполагат и със собствени ресурси.
<P>
И така, в заключение ще кажа, че Европейският съюз - народите, регионите и държавите от Съюза - застава рамо до рамо с Чили пред лицето на това бедствие, и така следва да бъде в един цивилизован и хуманен свят.
<SPEAKER ID="098" NAME="Председател">
Разискването приключи.
<P>
Писмени изявления (член 149)
<SPEAKER ID="099" NAME="António Fernando Correia De Campos  " AFFILIATION="S&amp;D">
в писмена форма. - (PT) След земетресението в Хаити отново се сблъскваме с ужасна катастрофа, с 800 потвърдени жертви и щети, равняващи се приблизително на 15% от брутния вътрешен продукт на Чили. Според чилийския президент, г-жа Бачелет, засегнати са 80% от населението, а инфраструктурата на страната е тежко увредена.
<P>
За пореден път ЕС пое своята отговорност като привилегирован търговски партньор на тази държава, на която е главен търговски партньор и основен пазар за чилийския износ. Реакцията на ЕС се състоеше в предоставяне на 3 млн. евро спешна помощ, докато европейските експерти на службите за гражданска защита са на място, изготвяйки оценка на най-неотложните потребности.
<P>
Природните катастрофи, връхлетели напоследък света, като например земетресенията и смъртоносните бури, на които станахме свидетели в ЕС, ни карат да преосмислим парадигмата на хуманитарната помощ и на извънредните ситуации, изискващи бърз, гъвкав и съгласуван отговор.
<P>
Европейският съюз показа ефективност и способност за реагиране. Парламентът, освен че поднесе искрените си съболезнования на Чили, показва чрез своето разискване ангажимента си да помогне във възстановяването на страната, така жестоко разрушена след земетресението от 27 февруари.
