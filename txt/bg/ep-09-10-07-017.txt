<CHAPTER ID="017">
Положението в Гвинея (разискване)
<SPEAKER ID="172" NAME="Председател">
Следващата точка е изявлението на Съвета относно положението в Гвинея.
<SPEAKER ID="173" NAME="Сесилия Малмстрьом" LANGUAGE="EN">
Г-н председател, преминаваме към следващата точка. Уважаемите колеги повдигнаха и избраха да включат в дневния ред един много сериозен и важен въпрос.
<P>
В понеделник, 28 септември, повече от 100 души са убити в Конакри, Гвинея, когато представители на гвинейските сили за сигурност стреляха по тълпите от протестиращи. Гражданите на Гвинея са били на митинг на стадион в столицата, за да протестират срещу предполагаемото намерение на ръководителя на военната хунта в Гвинея капитан Муса Дадис Камара да се кандидатира за президент. Окончателният брой на смъртните случаи все още е неизвестен, тъй като войниците освен всичко друго са събрали труповете вместо да позволят преброяването им в обществените морги. На този етап ние не знаем реалния мащаб на трагичните събития. Твърди се, че броят на ранените е най-малко 1 200, а очевидци съобщават, че войници изнасилвали жени по улиците на Конакри.
<P>
По време на проявите на насилие няколко опозиционни лидери са ранени и временно задържани в ареста. Броят на протестиращите, които все още са задържани, е неизвестен; домовете на опозиционните лидери са разграбени, а магазините плячкосани от униформени мъже. В телевизионно изявление на следващия ден капитан Камара изрази съболезнованията си към семействата на загиналите и посети някои от пострадалите. Той обяви два дни на национален траур и обеща насилието да бъде разследвано. Разграничи се от убийства, като каза, че не е контролирал частта от военните, отговорни за жестокостите.
<P>
Европейският съюз незабавно и строго осъди тези брутални и шокиращи събития. Декларация на председателството, изявление на върховния представител Солана и изявление на члена на Комисията на ЕС Де Гухт бяха оповестени на следващия ден. Трябва да настояваме за освобождаване на арестуваните затворници и за задълбочено разследване на събитията.
<P>
Насилието в Гвинея беше осъдено в цял свят. Съветът за сигурност на ООН се запозна с положението в държавата миналата сряда. Африканският съюз осъди събитията и реши да изготви доклад за възможните мерки, които да бъдат предприети. Икономическата общност на западноафриканските държави (ИОЗАД) призова за пълно международно разследване на случая. Парламентът, както знаете, осъди противоконституционната смяна на властта и в своята резолюция от 15 януари 2009 г. призова за зачитане на правата на човека и за бързо възстановяване на конституционния ред. Европейският съюз реши да започне консултации в изпълнение на член 96 от Споразумението от Котону, а помощта за развитие, предоставяна от Европейския съюз, с изключение на хуманитарната помощ и подкрепата за демократичния преход, беше замразена.
<P>
Ние не бяхме сами. Нашите международни партньори действаха в съгласие с нас. Африканският съюз и ИОЗАД решиха да изключат Гвинея, докато там не бъде избран демократичен парламент или правителство. Беше създадена международна контактна група за Гвинея, съпредседателствана от Африканския съюз и ИОЗАД и с участието на Европейския съюз. През март военната хунта се съгласи с опозицията да бъдат проведени избори преди края на 2009 г., което даде значителни надежди за един мирен и демократичен преход. Капитан Камара увери, че нито един от водачите на преврата няма да се кандидатира за политически пост. Национален съвет по прехода трябваше да ръководи процеса и да подготви необходимите промени в конституцията, за да спомогне за провеждането на изборите.
<P>
Тогава какво можем да направим, за да се предотврати по-нататъшно насилие и как можем да помогнем на народа на Гвинея в справедливото му желание за демокрация, спазване на принципите на правовата държава, мир и развитие? Има три основни области на действие. На първо място, следва да поддържаме и да засилим политическия натиск върху режима в Конакри, особено в контекста на международната група. Решението на капитан Камара да не се кандидатира може да спомогне за възстановяване на спокойствието. Номинацията на президента на Буркина Фасо г-н Блез Компаоре за посредник в кризата от името на ИОЗАД и Международната контактна група, е много положителен знак и Европейският съюз приветства това назначение чрез председателството. Надяваме се, че неговото посредничество ще допринесе за по-сигурно, мирно и трайно решение на положението в Гвинея.
<P>
На второ място, може да бъде допълнително проучена възможността за целеви санкции срещу лицата, отговорни за насилието. Ще трябва да координираме този подход с Африканския съюз и други международни и двустранни партньори. Предстоящата среща на министерската тройка ЕС-Африка в Адис Абеба и срещата относно Гвинея на 12 октомври в Абуджа ще бъдат от значение в това отношение.
<P>
На трето място, следва да продължим да предоставяме хуманитарна помощ на гражданското население и да подпомагаме процеса към демократичен преход. А този процес все пак ще зависи от заслужващата доверие готовност на преходните органи на управление на Гвинея отново да се включат в един мирен и конструктивен диалог с ясен ангажимент за въздържане от насилие в бъдеще и зачитане на правата на човека и политическите свободи на своите граждани. Няма да пожалим усилия, за да помогнем на народа на Гвинея в този критичен момент и сме решени да подкрепим връщането към гражданско, конституционно и демократично правителство чрез свободни и прозрачни избори. Призоваваме всички заинтересовани страни в Гвинея да се въздържат от насилие и да осъществят един мирен и демократичен преход.
<SPEAKER ID="174" NAME="Filip Kaczmarek" LANGUAGE="PL">
Г-н председател, г-жо Малмстрьом, по мое мнение кризата в Гвинея е симптоматична за по-големия проблем, който, за съжаление, възниква в много африкански държави. Този проблем е слабостта на демократичните институции и изостаналостта, а понякога дори и липсата на механизми, характерни за зрелите граждански общества. Това е важно за Европа, не само защото сме обвързани с нашите ценности, това е важно и по чисто прагматични причини.
<P>
Обсъждаме ефективността на сътрудничеството за развитие доста често. Това не е необичайно, защото сме най-големият донор на тази помощ и трябва да се интересуваме от нейното ефективно използване. Въпреки това трябва да се изправим пред факта, че няма да постигнем напредък в ефективността, ако държавите, които се възползват от това сътрудничество за развитие, не са в състояние да дадат минимални гаранции за доброто използване на тази помощ. При все това така се случва, че е трудно да се създават такива гаранции без демокрация и гражданско общество.
<P>
Вчера г-н Камара обвини Франция, че унижава африканците, като прекратява отношенията си с Гвинея. Това не е вярно. Франция не е унизила африканците. Именно г-н Камара е този, който е унизил своите сънародници и африканците. Той ги е унизил, защото е разрешил убийства, разрешил е изнасилвания. Реакцията на Франция и френското правителство е оправдана и правилна, а нашата позиция следва да бъде еднакво решителна и строга.
<P>
Парадокс е, но ситуацията е доста проста. Ние не можем да не реагираме на бруталните актове, които бяха наблюдавани в Гвинея. Трябва да поискаме прекратяване на използването на насилие. Също като г-жа Малмстрьом и аз считам, че мисията на президента на Буркина Фасо е много хубаво нещо и му пожелавам успех. Да се надяваме, че тя ще бъде ефективна. Също така следва да подкрепим Африканския съюз, който обяви, че ще бъдат наложени санкции, ако гражданското управление не бъде възстановено.
<P>
Ние знаем за ангажимента на Швеция в процеса на изграждане на демокрация; знаем, че точно това е истински приоритет за председателството в областта на политиката за развитие; знаем също така, че шведското правителство има както опит, така и успешна история в тази област. Затова искам да се надявам и считам, че този ангажимент в един случай, толкова труден и екстремен като Гвинея, ще бъде ефективен и ще даде добри плодове.
<SPEAKER ID="175" NAME="Patrice Tirolien" LANGUAGE="FR">
Г-н председател, тревожните тенденции по отношение на политическата ситуация и сигурността в Гвинея изискват твърд отговор от страна на Европейския съюз. Всъщност, както знаете, на 28 септември 2009 г. войници под командването на гвинейското правителство извършиха кървава репресия над мирна демонстрация, обединяваща всички опозиционни партии, резултатът от която са 157 смъртни случая и повече от хиляда ранени, някои от които са били жертва на особено жестоки изнасилвания и осакатявания. Република Гвинея е държава, която има в историята си само два диктаторски режима от обявяването на независимост през 1958 г. Време е да се сложи край на тази адска спирала.
<P>
Европейският съюз, държавите-членки и институциите му вече осъдиха държавния преврат на Муса Дадис Камара на 28 декември 2008 г. В съответствие с процедурата Съветът тогава приложи член 96 от Споразумението от Котону, за да създаде пътна карта за държавните органи на Гвинея, която да се използва като рамка за демократичен преход. Този списък с мерки включваше по-конкретно организирането на свободни и прозрачни избори в рамките на една година и ангажимента, че членовете на Националния съвет за демокрация и развитие (НСДР), и особено Муса Дадис Камара, няма да се кандидатират на тези избори.
<P>
Решението на капитан Камара да отложи организирането на изборите до пролетта на 2010 г. и отказът му да повдигне въпроса дали той ще се кандидатира за президент на Гвинея бяха знак за това, което щеше да последва - сегашната ескалация. Демонстрацията, която бе смазана кърваво на 28 септември, целеше именно да призове хунтата да изпълни задълженията си. Реакцията на действащото правителство в Конакри показва съвсем ясно истинските му намерения: да премахне всички форми на демократична опозиция, за да остане на власт.
<P>
В отговор международната общност единодушно осъди тези насилствени действия и режима в Гвинея. Възмутена от това масово клане парламентарната комисия по рибно стопанство наскоро отказа - и съвсем основателно - да гласува за Споразумението за рибарство между Европейския съюз и Гвинея.
<P>
Днес, в светлината на последните събития, Европейският парламент иска да се запознае с решенията, които Съветът възнамерява да вземе за справяне с тази ситуация. На първо място, възнамерява ли Съветът да настоява за създаване на международна комисия за разследване на събитията от 28 септември? Как възнамерява да действа Съветът, така че да се гарантира, че НСДР спазва задълженията си, а именно да организира свободни и прозрачни избори колкото е възможно по-скоро без участието на Муса Дадис Камара или друг член на НСДР? Що се отнася до член 96 от Споразумението от Котону, какви са мерките, които Съветът възнамерява да предприеме срещу хунтата в Гвинея? И накрая, какви конкретни ангажименти е поел Съветът в подкрепа на различните инициативи, провеждани от Икономическата общност на западноафриканските държави (ИОЗАД), Африканския съюз и Международната контактна група за Гвинея?
<SPEAKER ID="176" NAME="Niccolò Rinaldi" LANGUAGE="IT">
Г-н председател, г-жо Малмстрьом, госпожи и господа, първо, искам да изкажа съболезнованията си на жертвите от Конакри както от името на групата на Алианса на либералите и демократите за Европа, така и от името на тридесетимата африкански парламентаристи от либерално-демократическата мрежа на АКТБ-ЕС, с които се срещнахме миналата седмица, за да обсъдим, наред с други неща, положението в Гвинея заедно с председателя на Либералната партия на Гвинея, партия, която за съжаление, е пряко засегната от насилието.
<P>
Що се отнася до това, което трябва да се направи в някои области, които вече бяха споменати от шведското председателство, нашите искания са следните: първо, заедно с нашите партньори от Африканския съюз ние искаме освобождаване на затворниците и политическите лидери, които все още са задържани. Второ, трябва да изискаме провеждане на свободни и демократични избори без участието на членовете на Националния съвет за демокрация и развитие. Трето, призовавам за приемане на целенасочени санкции без излишно суетене, тъй като задължително трябва да отправим много ясно послание заради жестокостите, които са били извършени. Четвърто, също така искаме да повдигнем въпроса за споразумението за рибарство: ние от групата на Алианса на либералите и демократите за Европа гласувахме против него в комисията по рибно стопанство, като по този начин спомогнахме за осигуряване на мнозинството, необходимо за блокиране на споразумението, доколкото това е възможно. Считаме, че това е друго важно решение, което Съветът трябва да вземе.
<P>
Петата точка е, че трябва да установим целеви програми за подпомагане на жертвите, особено на жените, които са били изнасилени и които със сигурност се нуждаят от специална помощ. На последно място стои въпросът за справедливостта. За нас е особено важно да имаме не само една международна комисия за разследване, но и пълно ангажиране на Международния наказателен съд. Смятаме, че ако има поука, която трябва да бъде извлечена от жертвите от Конакри, то това е да се потвърди още веднъж, че справедливостта трябва да възтържествува и че хората, които извършват престъпления от този вид в Африка или където и да е другаде, няма да останат безнаказани.
<SPEAKER ID="177" NAME="Eva Joly" LANGUAGE="FR">
Уважаеми председатели, министри, госпожи и господа, не можем да останем безмълвни пред трагичните събития от миналата седмица в Гвинея. Насилието, което беше използвано срещу опозиционерите, и по-специално срещу жените, е крайно ужасяващо и неприемливо.
<P>
Искам да изразя подкрепата си за жертвите и техните семейства, някои от които все още чакат да бъдат върнати тленните останки на любимите им хора, които бяха отнесени от хунтата, за да се прикрият следите на едно истинско клане.
<P>
В допълнение към настоящите мерки, които се предприемат от Съвета и от Комисията, сегашната парламентарна ситуация ни дава възможност да реагираме на тези актове на насилие и да отправим категорично послание към правителството на Гвинея, като отхвърлим доклада относно Споразумението за партньорство в областта на рибарството с Гвинея на гласуването му по време на следващата пленарна сесия.
<P>
Комисията по развитие вече единодушно отхвърли през септември споразумението за рибарство между Европейския съюз и Гвинея, изразявайки съмнения относно използването на средства, отпуснати от Европейския съюз. Освен факта, че изглежда неподходящо да се разпределят средства въз основа на улова, направен от европейските риболовни кораби, без да се вземат под внимание нито рибните ресурси, нито влиянието върху местното население, последните събития ни карат да се боим, че тези средства ще бъдат използвани за военни цели срещу населението на Гвинея.
<P>
Госпожи и господа, Европейският парламент не може да подкрепи споразумения за рибарство с Гвинея, докато раните на жертвите все още са пресни. Ако това стане, ще бъде отправено погрешно послание към правителството на Гвинея. Това ще бъде скандал, който аз не мога да се накарам да подкрепя.
<SPEAKER ID="178" NAME="Marie-Christine Vergiat" LANGUAGE="FR">
Г-н председател, госпожи и господа, подобно на много други нови членове на Европейския парламент, бях впечатлена от вниманието, което се обръща на правата на човека в разискванията, провеждани в пленарната зала, и особено в изказванията на нашия председател г-н Buzek. Напълно подкрепям това, защото, ако сега съм тук, ако бях водач на листа на европейските избори във Франция, то е преди всичко, защото съм активист на различни сдружения и най-вече за защита на правата на човека.
<P>
В това си качество не мога да остана безразлична към случващото се в Гвинея, тъй като именно активисти за защита на правата на човека и изобщо представители на гражданското общество са онези, които бяха арестувани, изнасилени (ако са жени) и избити на 28 септември: повече от 150 души са убити, а повече от 1 250 души са ранени, както Вие казахте, г-жо министър, в рамките на един ден. Репресията продължи и през следващите дни и все още продължава, независимо от факта, че тези хора, както също беше посочено, са отишли мирно да напомнят на г-н Камара за собствените му задължения. Няма съмнение според изобилстващите свидетелски показания, че за разлика от декларациите, направени от капитана, тези насилствени действия са извършени от сили, близки до правителството.
<P>
Положението там е неясно, но след като се прегрупираха в рамките на Националния съвет на организациите на гражданското общество в Гвинея, организациите на гражданското общество призоваха международната общност за помощ. През последните няколко месеца този Национален съвет служи за пример на държавите в Африка, като организира мащабен процес за гвинейския народ въз основа на задълженията, поети от г-н Камара.
<P>
Новините, идващи от Гвинея, са тревожни. Не можем просто да се задоволим с изказвания в Европейския парламент. Това разискване се провежда по наше искане, по искане на групата на Европейската обединена левица - Северна зелена левица, а трябва да отидем и по-далеч. Призоваваме за изрично осъждане на репресиите срещу демонстрантите.
<P>
Вие говорихте за целенасочени санкции, г-жо министър. Можете ли да ни кажете повече за това? По въпроса за призоваване за незабавно прекратяване на преследването, за освобождаване на всички арестувани и за създаване на международна комисия за разследване на тези събития, аз считам, г-жо министър, че се движим в правилната посока. Все пак можете ли да ни дадете малко повече информация и за това?
<P>
Казахте ни също така, че всички помощи освен хуманитарната и хранителната са замразени. На нас това ни изглежда минимална мярка, но на практика как можем да подкрепим прехода към демокрация?
<P>
Г-н председател, искаме на следващата месечна сесия в Страсбург да се гласува резолюция, така че Европейският парламент да не се ограничи само до изказвания, но и да действа чрез вземане на решение, така както направи през януари тази година. Ще го кажа още веднъж: това е спешен въпрос. Организациите, намиращи се на мястото на събитията, ни предупреждават за опасност от етнически конфликт. Не трябва да чакаме нова Руанда, преди да реагираме; правата на човека в Африка трябва да бъдат защитавани точно толкова, колкото и навсякъде другаде по света.
<SPEAKER ID="179" NAME="Licia Ronzulli" AFFILIATION="PPE">
(IT) Г-н председател, госпожи и господа, г-жа Малмстрьом описа отлично положението в Гвинея. В продължение на няколко седмици Гвинея беше арена на сблъсъци, при които свободни граждани, демонстриращи по улиците в името на своите политически убеждения, бяха подложени на безпрецедентно насилие. Правителството на Гвинея преследва и убива всеки, чиито политически убеждения се различават от тези на неговите лидери, като по този начин лишава хората от всякакъв вид свобода, която, както добре знаем, очевидно е неприкосновено право на всяко човешко същество.
<P>
Извършва се безразборно клане, което има опасност да се превърне в геноцид, ако ние не предприемем спешно незабавни, конкретни мерки. Миналата седмица Съвместната парламентарна асамблея АКТБ-ЕС, на която съм заместник-председател, реши да приеме резолюция, която осъжда употребата на сила от страна на гвинейските органи и изисква от местното правителство незабавно да спази принципите на правовата държава и да зачита основните права.
<P>
След смъртта на 157 души в улични сблъсъци и опитите на Муса Дадис Камара да прикрие това представителите на опозицията се обърнаха към международната общност с надежда да получат помощ и по-голяма защита. На 5 октомври обаче капитан Камара се възпротиви на присъствието на чуждестранни мироопазващи сили в държавата, отхвърляйки всякакъв вид външна намеса във вътрешните работи.
<P>
Затова смятам, че освен да изразим нашата осъдителна позиция ние трябва да реагираме, като предприемем незабавни, конкретни действия, както каза моят колега г-н Rinaldi току-що. Пред лицето на насилието и потъпкването на правото на живот, като за пореден път жени и деца плащат цената, не можем да бездействаме и да не поискаме възстановяване на принципите на правовата държава. Ето защо, като призовавам вас, своите колеги членове на ЕП и представителите на институциите, аз се надявам, че можем да постигнем единодушно съгласие, и искам да подчертая единодушно, да се предприемат незабавни мерки, позволяващи на народа на Гвинея да възстанови основните и неотменими права като демокрация и свобода в своята държава. Естествено искам също така лично да изразя подкрепата си за всички семейства, засегнати от тези трагични събития.
<SPEAKER ID="180" NAME="Isabella Lövin" AFFILIATION="Verts/ALE">
(SV) Г-н председател, г-жо Малмстрьом, госпожи и господа, аз съм член на комисията по рибно стопанство и лично посетих Гвинея през декември миналата година, така че следя тази тема много внимателно.
<P>
На първо място, смятам, че е забележително, че Европейският съюз поддържа своето споразумение за рибарство с Гвинея, тъй като споразумението беше сключено с предишния режим две седмици преди преврата. Ние всъщност сме обвързани със споразумение, което сме сключили със законен режим, но сега е налице военна диктатура. Цяла година ние сме обвързани с този акт.
<P>
Вчера държавният секретар на САЩ Хилъри Клинтън открито призова Муса Дадис Камара и неговия режим да се оттеглят. Мога само да се съглася с това минимално искане и искам също така да подчертая, че би било позор за Европейския парламент, ако след две седмици трябва да гласуваме в подкрепа на споразумение за рибарство с Гвинея, което ще осигури на този режим повече от 1 млн. евро в края на ноември. Споразумението за рибарство се отнася за улов на риба тон от 25 европейски кораба. Смятам, че тези кораби очевидно ще трябва да потърсят други води за риболов, защото ЕС не може да сключва сделки с диктатури, които избиват собствения си народ открито по улиците.
<P>
Аргументът, представен на комисията по развитие и комисията по рибно стопанство от страна на Комисията, относно това, че средствата от споразумението за рибарство ще бъдат от полза за хората, е напълно погрешен. Той отразява оценката на Комисията за предишното споразумение. Нямаме никаква представа къде ще се окажат средствата от тези споразумения за рибарство. Те бяха свързани с предишния режим. Мисля, че е малко вероятно настоящият режим да използва средствата по-добре.
<P>
Затова се питам какво възнамерява да направи Съветът по споразумението за рибарство. Европейският съюз възнамерява ли да се присъедини към САЩ и да поиска оттегляне на режима?
<SPEAKER ID="181" NAME="Cristian Dan Preda" AFFILIATION="PPE">
(RO) Аз също бих искал да кажа, че намирам актовете на насилие, извършени в Гвинея, за абсолютно ужасяващи. Разбирам, че преди два часа френският министър на външните работи е заявил, че се предполага, че Дадис Камара е участвал в решението за извършване на клането, което разкрива едно изключително сериозно състояние на нещата.
<P>
Източникът на напрежение, освен ужасяващите актове на насилие, без съмнение се крие в това, че Дадис Камара иска да стане лидер на Гвинея за постоянно и не е склонен да спази обещанието си да няма каквото и да било участие в политическия живот на държавата. Считам също така, че международният натиск във връзка с това трябва да бъде много ясен. От друга страна, приветствам факта, че президентът на Буркина Фасо Блез Компаоре, който има голям опит в провеждането на преговори и посредничество при конфликти в Африка, е бил назначен за посредник в този случай. Смятам, че той трябва да бъде подкрепен от нашите дипломатически усилия.
<SPEAKER ID="182" NAME="Chris Davies" AFFILIATION="ALDE">
(EN) Г-н председател, трябва да поправя г-жа Joly в изказването й, че комисията по рибно стопанство гласува единодушно да отхвърли предложението за споразумение за партньорство с Гвинея. В действителност тя гласува само с един глас повече за това. За голямо учудване групата на Европейската народна партия (Християндемократи) гласува твърдо за запазване на споразумението. Това е споразумение, което поставя няколко стотици хиляди евро в ръцете на този режим, за да можем да вземем риба тон от брега. Подобно на много от тези споразумения, това е една нечиста сделка в най-добрия случай, а при сегашните обстоятелства е напълно неприемлива.
<P>
Г-жа министърът посочи възможни санкции, които да се наложат на Гвинея. Сега тя ще добави ли това към списъка си и ще поеме ли ангажимент, че ще се бори да се опита и да гарантира, че настоящото споразумение за партньорство ще бъде отменено?
<SPEAKER ID="183" NAME="Krisztina Morvai" AFFILIATION="NI">
(EN) Г-н председател, като адвокат за правата на човека с близо четвърт век опит в международен план и у дома в Унгария, се възползвам от всяка възможност да подчертая необходимостта от това, Европейският съюз да защитава правата на човека, и то в цял свят. Изключително важно е обаче това да се прави по убедителен начин и за тази цел трябва да защитаваме правата на човека в рамките на нашите граници също така, в рамките на системата на Европейския съюз.
<P>
Както ви споменах няколко пъти през последните три месеца, г-жа Kinga Göncz, член на комисията по граждански свободи, правосъдие и вътрешни работи в този Парламент, беше член на правителство, което ние в Унгария наричаме "стрелящото правителство", правителство, което стреляше по хората по улиците на Будапеща на 23 октомври 2006 г. Оттогава има криза в областта на правата на човека в Унгария и Европейският съюз не прави нищо за това. Имаме един заместник-председател на комисията по граждански свободи, който беше член на правителството по онова време. Докато не разгледаме сериозно този въпрос, никой няма да си помисли, че всичко, което правим в областта на правата на човека, заслужава доверие.
<SPEAKER ID="184" NAME="Сесилия Малмстрьом" LANGUAGE="EN">
Г-н председател, отново изразявам своята благодарност към Европейския парламент за включването на тази тема в дневния ред. Това е много сериозен въпрос и аз се надявам, че сте разбрали от моето въведение, че ние споделяме вашата загриженост за ужасното нарушаване на правата на човека в Конакри. Съществуват опасения и тревога за хора, които все още са задържани, и сме поискали пълно разследване на случилото се и освобождаване на затворниците.
<P>
Мисля, че можем да кажем, че позицията на Европейския съюз е пределно ясна. Събитията бяха осъдени от г-н Солана, г-н Де Гухт, председателството и сега, доколкото знам, и от декларация на държавите от групата на АКТБ в Европейския парламент. Много е добре, че Европейският съюз застава на единодушна, конкретна и стегната позиция при осъждането на тези ужасни събития. Също така действаме в много тясно сътрудничество с другите участници, за да убедим международната общност да осъди и да действа по един много последователен начин. Това е единственият начин, по който наистина можем да упражним натиск.
<P>
Създадена е международна контактна група. Назначен е посредник: президентът на Буркина Фасо, което е много добре, той също е член на контактната група. Заедно с контактната група, чиито членове са Европейският съюз и САЩ, ние, в отговор на вашия въпрос, г-жо Lövin, поискахме оставката на капитан Камара. Цялата световна общност поиска това да се случи.
<P>
Също така сме открити за отговор и на други въпроси и за обсъждане на санкции. Мислим, че ще има по-голям ефект, ако направим това заедно с международната общност. Има различни варианти за това, как можем да се насочим към отделни лица и т.н., а ние трябва в близките дни да обсъдим допълнително с международните участници как можем да координираме тези санкции, така че да имат максимален ефект: с Африканския съюз, с контактната група, със САЩ и т.н.
<P>
Също така, както вече казах, започнахме консултации по член 96 от Споразумението от Котону и замразихме всички помощи за развитие от Европейския съюз, с изключение на хуманитарната помощ и помощта за демократичен преход.
<P>
Що се отнася до рибарството, дали това може да бъде част от въпроса, или не, чух много ясно това, което казахте. Мога само да ви насърча да продължите разговорите с Комисията. Именно Комисията отговаря за политиката в областта на рибарството на Европейския съюз. Ние също обсъждаме това с Комисията и аз съжалявам, че те не са тук в момента. Можете да сте сигурни обаче, че ще продължаваме да работим с международната общност, за да поддържаме натиска и да настояваме за пълно разследване и, да се надяваме, също така за свободни и честни избори в Гвинея един ден. Изразявам своята благодарност към вас и членовете на ЕП за това разискване.
<SPEAKER ID="185" NAME="Председател">
Много Ви благодаря, г-жо Малмстрьом. Проявихте такова голямо търпение, оставайки тук през целия следобед и част от вечерта. Човек може да разбере, че неотдавна сте били член на тази парламентарна зала и че средата Ви харесва много!
<P>
Разискването приключи.
