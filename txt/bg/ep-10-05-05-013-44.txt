<CHAPTER ID="013-44">
44. Освобождаване от отговорност във връзка с изпълнението на бюджета за 2008 г.: общ бюджет на ЕС, раздел III, Комисия
<SPEAKER ID="070" NAME="Ingeborg Gräßle" AFFILIATION="PPE">
(DE) Г-н председател, искам да помоля да бъде направена една техническа поправка. В параграф 248 думите "блокове от 1 до 4 на Козлодуй" трябва да се добавят след "в атомната електроцентрала Козлодуй".
<SPEAKER ID="071" NAME="Председател">
Всичките тези бележки ще бъдат проверени за прецизност.
<SPEAKER ID="072" NAME="Bogusław Liberadzki" LANGUAGE="EN">
Г-н председател, не успях да присъствам в Страсбург, така че ви благодаря от името на моите колеги, които дадоха своя принос за разискването. Бях удовлетворен от факта, че и Съветът е присъствал, тъй като процесът по освобождаване от отговорност се отнася не само за институциите на ЕС, а и за държавите-членки, които Съветът представлява.
<P>
Същността на моя доклад са редицата предложения, които имат за цел да се намали процентът на грешки, да се очертаят проблемите и да се повиши съвпадението на информацията от Комисията и Сметната палата, позволявайки ни за в бъдеще да откриваме и да се справяме с наистина проблемни области във връзка с нашите разходи. С влизането в сила на Договора от Лисабон е време да се преразгледа самият процес на освобождаване от отговорност.
<P>
Докладът призовава за провеждане на разискване на по-високо равнище, включвайки институции от ЕС и, разбира се, държавите-членки, отговорни за управлението на около 80% от разходите. Въпреки че докладът отразява освобождаването от отговорност за 2008 г., той съдържа и много неща, които са изключително актуални днес. Всички ние искаме да се уверим, че Гърция може да преодолее проблемите от миналото. Частта за Турция привлича внимание и тъй като ние гарантираме по-ефективното използване на предприсъединителните средства, позволете ми да отбележа, че нямаме намерение да променяме естеството на взаимоотношенията на ЕС с тази страна.
<P>
Всичките подобрения, на които обърнах внимание, са съществени. Финансовите затруднения в момента означават, че всяко евро, включително средствата от структурните и кохезионни фондове, трябва да се изразходва разумно и да бъде в полза на хората от различните държави.
<P>
С нетърпение очаквам да работим съвместно с Комисията и Сметната палата през следващите седмици, за да започнем да реализираме призивите за действие, съдържащи се в моя доклад, и да ви докладвам във връзка с изпълнението им през следващите месеци.
