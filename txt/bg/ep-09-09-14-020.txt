<CHAPTER ID="020">
Преструктуриране на европейската автомобилна индустрия, по-специално случаят Опел (разискване)
<SPEAKER ID="092" NAME="Председател">
Следващата точка е изявлението на Комисията относно преструктурирането на европейската автомобилна индустрия, по-специално случаят Опел.
<SPEAKER ID="093" NAME="Владимир Шпидла" LANGUAGE="DE">
Г-н председател, уважаеми колеги, аз съм много благодарен, че ми дадохте възможност днес да се изкажа във връзка с положението в европейската автомобилна промишленост, за да ви запозная с редица аспекти от ответните действия на Европа спрямо кризата и с развоя на нещата по отношение на групата "Дженеръл мотърс". По този начин аз ще коментирам индустриалната политика и социалните аспекти, а друг член на Комисията, г-жа Нели Крус, ще вземе думата, когато се разисква по Закона за държавните помощи.
<P>
Работата на дванадесет милиона работници е пряко или косвено зависима от европейските производители на автомобили. Затова през октомври 2008 г. Комисията се срещна с всички заинтересовани страни - включително държавите-членки и социалните партньори - като част от процеса "CARS-21", за да обсъди общ подход за справяне с кризата. На срещата бяха обсъдени премиите за бракуване и допълнителните финансови помощи от Европейската инвестиционна банка (ЕИБ), за да не се позволи този важен сектор - от гледна точка на политиката на заетост - да потъне във водовъртежа на кризата.
<P>
Необходими са и действия, които да гарантират, че кризата няма да застраши постигнатото чрез законовите ни изисквания за намаляване на емисиите от въглероден диоксид от леки автомобили до 2012 г. Ще се върна към тази тема по-късно. Поради загриженост, предизвикана от събитията, свързани с "Дженеръл мотърс", през януари тази година Комисията свика политическа среща на всички държави-членки, за да осигури прозрачност и за да гарантира спазването на европейското законодателство. Оттогава се проведоха три такива срещи. На тях бяха постигнати съвместни политически договорености между 27-те държави-членки, които бяха направени публично достояние.
<P>
Според първата договорена политика едно решение за доверителство, координирано от Германия, е правилното решение за защитаване на "Дженеръл мотърс Европа" от банкрута на базираното в САЩ дружество майка. Сега вече можем да заявим, че това решение за доверителство не позволи на европейските автомобилни предприятия на "Дженеръл мотърс" да бъдат въвлечени в банкрута на дружеството майка.
<P>
Според следващата договореност решението за доверителство не означава предварително да се определи кой кандидат да поеме дружеството. По отношение на обхвата на кандидатите Комисията заяви от самото начало, че ще бъде неутрална, защото в противен случай няма да може да изпълнява ролята си на пазител на Договорите.
<P>
Беше постигнато и съгласие, че всички национални защитни мерки ще трябва да са в пълно съответствие с разпоредбите от Договора за ЕО относно държавните помощи и вътрешния пазар. Освен това държавните помощи не трябва да зависят от политически условия, като мястото на инвестициите. В Договора за Европейския съюз няма място за икономически национализъм. Обществени средства могат да се използват единствено в извънредни случаи и само когато това води до гарантирани в бъдещето работни места на ориентирани към бъдещето икономически структури. Всички решения трябва да следват само икономическа логика, но, както споменах по-рано, по отношение на въпросите от областта на държавните помощи членът на Комисията г-жа Крус ще разясни подробностите по-късно.
<P>
Фактът, че "Дженеръл мотърс" ще запази 35% от акциите, е ясен показател, че дружеството разчита на успешно икономическо възвръщане на бившето си европейско дъщерно дружество. Приветствам и факта, че 10% от акциите ще останат в ръцете на служителите. От януари 2009 г. Комисията провежда разговори с всички засегнати страни както на работно, така и на политическо равнище. Всички държави-членки - а днес и фламандският министър председател - приветстват и подкрепят становището на Комисията по отношение на бъдещето на "Дженеръл мотърс Европа". Комисията разполага с всички инструменти, за да гарантира, че всички договорености биват спазвани. Отново ще подчертая, че няма да позволим разходването на средствата на данъкоплатците да зависи от краткосрочни политически съображения вместо от дългосрочните интереси на предприятията и работните места. Във време на криза е естествено мнозина да кажат, че всеки трябва първо да се погрижи за личните си интереси. В качеството си на член на Комисията, отговарящ за социалните въпроси обаче, се надявам, че "Магна", наред с "Дженеръл мотърс" и "Ню Опел", ще намерят европейско решение.
<P>
Разискването относно бъдещето на "Дженеръл мотърс Европа” не трябва да ни попречи да разберем, че положението, пред което е изправен европейският автомобилен пазар, е сериозно. Свръхпроизводство съществуваше дори преди кризата. Положението беше изострено от кризата. През последното тримесечие на 2008 г. броят регистрации спадна с близо 20%, а през 2009 г. се очаква спад от 11%. Премиите за бракуване, приети от 12 държави-членки, сложиха край на свободното падане, но само на пазара на леки автомобили.
<P>
Посочихме извънредно трудното положение в целия сектор на товарните превозни средства още през месец януари 2009 г. Цифрите от продажбите са катастрофални. Не се забелязват и признаци на възстановяване в близко бъдеще. Налице са сериозни последици за цялата автомобилна промишленост. Основната отговорност за справяне с кризата явно принадлежи на самата автомобилна промишленост. С цел да се защитят засегнатите работници ЕИБ, държавите-членки и Комисията осигуриха финансови средства за смекчаване на социалните последици от кризата в сектора.
<P>
Европейският фонд за приспособяване към глобализацията, приет от Комисията две години преди кризата, получи седем заявления от шест държави от автомобилния сектор през последните две години. С близо 40 млн. евро помагаме на около 7 000 работници на трудовия пазар. Осигурихме и форум за обсъждане на следващите необходими стъпки за преструктуриране, които трябва да бъдат проведени по един социално отговорен начин. Приветстваме факта, че много производители на автомобили успяха да предотвратят драстични съкращения, като въведоха почасово работно време и други форми на гъвкава заетост - повечето договорени между социалните партньори.
<P>
Всички засегнати страни постигнаха съгласие относно дългосрочните перспективи пред европейската автомобилна промишленост, а именно, че в Европа трябва да произвеждаме най-модерните превозни средства в света, или с други думи - най-чистите, най-енергийно ефективните и най-безопасните. Стратегията означава, че е необходимо да се направи скок в технологията за производство на автомобили. Помагаме това да се случи чрез ЕИБ и Седмата рамкова програма за научноизследователска дейност. Комисията ще продължи също да прави всичко възможно да осигури надеждни основни условия за тази ключова европейска промишленост и за хората, заети в нея.
<SPEAKER ID="094" NAME="Нели Крус" LANGUAGE="EN">
Г-н председател, публичното финансиране на "Опел/Воксхол" от едно или повече европейски правителства е въпросът, на който ще се спра.
<P>
Както ви е известно, миналия четвъртък "Опел тръст", в който "Дженеръл мотърс" и германското правителство са с поравно представителство, обяви, че дружеството е одобрило продажбата от страна на "Дженеръл мотърс" на мажоритарен дял от европейското му подразделение "Опел/Воксхол” на консорциума между "Магна Интърнешънъл" и "Сбербанк". Това решение на собствениците на "Опел” беше подкрепено от правителството на Германия. То обеща да даде обществени средства на стойност до 4,5 млрд. евро на новия "Опел", с възможно участие на други европейски правителства.
<P>
Г-н председател, Комисията поддържа връзка с всички засегнати държави-членки по време на процеса, който доведе до тази сделка; Комисията отчита също противоречията, свързани с конкретните характеристики на плановете за преструктуриране, представени от различни кандидати, включително съмнението, изразено публично от определени членове на "Опел тръст".
<P>
По отношение на публичното финансиране на сделката между "Дженеръл мотърс" и "Магна" бяхме информирани, че правителството на Германия възнамерява да се възползва от вече съществуваща и одобрена схема от Временната рамка за мерките за държавна помощ на Комисията, за да подпомогне достъпа до финансиране в настоящата финансова и икономическа криза.
<P>
Г-н председател, възнамерявам да се уверя внимателно дали тази схема може да бъде използвана в този случай и Вие със сигурност ще разберете, че не мога да взема отношение на този етап, защото сделката все още не е финализирана; впрочем, редица аспекти са все още в процес на договаряне. В този момент обаче е от особена важност да очертая най-важните съображения. В частност бих искала да подчертая, че държавните помощи, отпуснати по Временната рамка, де факто и де юре не могат да бъдат предмет на допълнителни условия, които се отнасят до мястото на инвестициите или географското разпределение на усилията за преструктуриране. Такива условия биха създали - и в това съм изцяло убедена - неприемливи изкривявания на вътрешните пазари и биха могли да сложат началото на надпревара за субсидии, което значително би навредило на европейската икономика в настоящия, особено деликатен момент. Освен това, ако преструктурирането на едно европейско дружество се определяше от нетърговски условия, обвързани с публично финансиране, налице би бил риск то да не може да възстанови дългосрочната си жизнеспособност, като този риск е още по-значим заради нестабилността на цялата европейска автомобилна промишленост в момента. Както знаем, европейското автомобилостроене страда от значително свръхпроизводство. Затова и едно неуспешно преструктуриране би довело до големи загуби за дружеството и неговите работници, както и до разпространяване на отрицателните последици в целия сектор и прахосване на парите на данъкоплатците. При оценката си на случая "Опел" ще се водя именно от тези принципи.
<P>
Ще се уверя дали публичното финансиране е обвързано с нетърговски протекционистки условия де юре и де факто, а Комисията ще разгледа не само законовите условия, които могат да бъдат обвързани с крайния пакет помощи, но и целия контекст, в който се отпускат помощите. Аз специално ще проверя дали германските органи действително са обвързали предоставянето на помощите с един-единствен кандидат и, ако това е така, дали са оценили неговия бизнес план като такъв, на който следва да се отдаде предпочитание от промишлена и търговска гледна точка.
<P>
Ако гледаме в краткосрочен план, жалко е, че заради настоящото състояние на свръхпроизводство в автомобилната промишленост всеки план за възстановяване на рентабилността на "Опел/Воксхол" ще доведе до загуба на работни места в цялото дружество и планирани затваряния; всички планове за спасяване на "Опел/Воксхол", представени от различни потенциални инвеститори, предвиждат както закриване на предприятия, така и съкращаване на работни места. Едно социално преструктуриране обаче е единственият начин да се гарантират жизнеспособни и стабилни работни места за в бъдеще, а Комисията не може - и не трябва - да се опитва да диктува къде да бъдат тези съкращения, нито да се опитва да ги предотврати. Ние обаче ще наблюдаваме процеса много внимателно, за да гарантираме, че той се основава на търговски съображения, които имат за цел да поддържат жизнеспособни работни места, а не се води от протекционистки мотиви.
<SPEAKER ID="095" NAME="Werner Langen" LANGUAGE="DE">
Г-н председател, ние от групата на Европейската народна партия (Християндемократи) горещо приветстваме факта, че членът на Комисията г-н Шпидла потвърди, че европейските органи са замесени в три области от този продължителен процес на смяна на собствеността на един производител на автомобили.
<P>
На второ място, съгласен съм с члена на Комисията г-жа Крус, че съществува необходимост да се провери внимателно дали не съществуват някакви нетърговски съображения. Бих поискал обаче Комисията да продължи с необходимия темп. Не е нужно да бъде толкова динамичен, като придобиването на холандски и белгийски банки в рамките на 24 часа, докато същият процес отнема 24 месеца за германските банки, но все пак бих искал този процес на проверка да бъде извършен бързо и пълноценно.
<P>
На трето място, вярно е, че съществува свръхпроизводство на пазара, което е наистина огромно. През 2007 г. в света са били продадени 58 милиона автомобили, а са били произведени 72 милиона. Това означава, че преструктурирането на промишлеността - включително по отношение на по-екологични превозни средства - е в пълен ход, а най-засегнатите страни са производителите на големи превозни средства.
<P>
"Опел" явно не е производител на големи превозни средства, а на енергийно ефективни превозни средства. "Опел" имаше проблеми. Дружеството понесе загуби. Превозните му средства дават добри резултати и са технологично напреднали, а аз съм сигурен, че това дружество - дори и да не се радва на пазарното присъствие на гигантите в сектора като независимо дружество - има шанс да оцелее, ако успее да изпълни плана за преструктуриране.
<P>
Що се отнася до преструктурирането, прочетох в пресата, че само едно предприятие ще бъде засегнато. Според моите сведения...
<P>
(Председателят отнема думата на оратора)
<SPEAKER ID="096" NAME="Председател">
Г-н Langen, съжалявам, но г-н Méndez de Vigo би искал да се възползва от процедурата "синя карта", за да Ви зададе въпрос, да Ви предизвика. Ако сте съгласен, можем да дадем думата на г-н Méndez de Vigo, в противен случай може да продължите.
<P>
Разбира се, времето за изказването Ви ще бъде съответно удължено. Ще получите допълнителни 30 секунди.
<SPEAKER ID="097" NAME="Íñigo Méndez de Vigo" AFFILIATION="PPE">
(ES) Г-н председател, г-н Langen заяви, че разследването на Комисията относно "Опел" трябва да бъде завършено в разумни срокове. Г-н Langen, какво считате за разумен срок?
<SPEAKER ID="098" NAME="Werner Langen" LANGUAGE="DE">
Както казах, трябва да се даде възможност на процеса да се развие. Той не бива да бъде възпрепятстван. Това е въпросът в крайна сметка. Като гледам примери от банковия сектор, където процесът отнема години, добре би било срокът да е по-кратък от този в някои случаи в Германия.
<P>
Искам обаче да завърша със следното: ако информацията ми е вярна, планът предвижда загуба на 10 500 работни места от общо 50 000, като от тях 4 500 ще бъдат в Германия, а останалите - в другите обекти на "Опел". Считам, че е уместно да поискам Комисията да провери дали тези цифри са точни, дали това не се случва съгласно политически критерии, като в това отношение се надяваме, наред с работниците, на по-светло бъдеще.
<SPEAKER ID="099" NAME="Председател">
Бих искал да благодаря на г-н Langen и г-н Méndez de Vigo, защото мисля, че това беше първият тест, първото изпробване на процедурата. Добра е; оживява разискванията ни, които понякога са малко скучни. С такива прекъсвания обаче разискването става по-интересно.
<SPEAKER ID="100" NAME="Udo Bullmann" LANGUAGE="DE">
Г-н председател, уважаеми членове на Комисията, госпожи и господа, при това положение, когато след месеци на борби най-накрая има възможност за достигане на решение, в което от близо 50 000 пряко засегнати работни места вероятно - поне според това, което заявяват новите инвеститори - близо 40 000 могат да бъдат спасени, без да броим работните места сред доставчиците и зависимите местни дружества, вече е време да обърнем внимание на работната сила на "Дженеръл мотърс" в Европа. Това беше техен спор, те - Klaus Franz като председател на работническия съвет и останалите - станаха лице на "Опел Европа", от една нова технологична група, която заслужи тази възможност. В тази ситуация нашата политика трябва да помогне.
<P>
Какво разискваме? Разискваме как "Дженеръл мотърс" в САЩ се люшкаше в продължение на месеци. Размина се на косъм - и в това няма съмнение, госпожи и господа - от банкрут. Какво тогава би било по-разумно от това да поемем инициативата, да вървим напред и да кажем: "Добре тогава, да се намесим и да дадем шанс на хората. Трябва да дадем шанс не само на производствените предприятия, но и на бъдещите технологии, за да може Европа да продължи да осигурява благоприятни условия за производство на автомобили."
<P>
Мога напълно да се присъединя към виждането за европейската автомобилна промишленост, очертано от члена на Комисията г-н Шпидла. Нека да го осъществим! Нека създадем рамка за промишлена политика с водещи стандарти за опазване на околната среда, за да могат служителите и производителите на автомобили в Европа да се развиват чрез тях именно тук. В миналото постигнахме това с въглищата и стоманата. Защо да не успеем и сега, като го направим за мобилната промишленост и бъдещето? Възползвайте се от възможността! Тук Комисията има много какво да направи и да осъществи множество инициативи.
<P>
Г-жо член на Комисията, според моята информация от тези 4,5 милиарда, образуващи част от сделката, която трябва да се постигне, Вие вече сте одобрили 1,5 милиарда, за да се задвижат нещата. Естествено, трябва да проверите правото и законодателството - каква е алтернативата? Разбира се, трябва да се предприемат всички необходими стъпки, за да се стигне до справедливо разпределение на тежести в бъдещите преговори. Умолявам Ви обаче да извършите проверките си бързо и да достигнете до последователно заключение, но имайки предвид какъв е залогът, от съществено значение е да не се пропилява тази възможност. Тя не трябва да се проваля заради незначителни подробности. Вместо това трябва да вземем предвид сериозността на ситуацията и да постигнем европейско решение, което да е в интерес на обществото и да е от полза за всички.
<SPEAKER ID="101" NAME="Guy Verhofstadt" LANGUAGE="NL">
Г-н председател, първо бих искал да благодаря на Комисията и на нейните двама членове за техните изявления днес. Не става дума за нещо очевидно. На 3-ти август, когато направеното сега съобщение се очакваше скоро, аз написах писмо и получих отговор от председателя на Комисията. В него не се казваше нищо ново. Днес поне чух някои ясни мнения на Комисията, изказани от члена на Комисията г-жа Крус, която заяви, че независимо от всичко ще се проведе подробно разследване на въпроса.
<P>
Г-жо Крус, бих желал да отправя искане това разследване да се извърши въз основа не само на държавните помощи, но и на правилата за конкуренция и сливанията и придобиванията. В крайна сметка тук става дума не само за държавни помощи от правителството на Германия - на стойност 4,5 млрд. евро - но и за нещо, което е и сливане, и придобиване. В тази област правилата за конкуренция са по-стриктни от тези за държавните помощи. Понеже в речта си говорихте предимно за държавни помощи, бих искал да Ви помоля да включите и двата елемента в разследването си. Все пак при сливанията и придобиванията вътрешната конкуренция между различните предприятия на въпросното дружество, разбира се, също играе изключително важна роля, докато държавните помощи засягат предимно конкурентните условия между дружествата.
<P>
Трябва да кажа, г-н председател, госпожи и господа, че досие с държавни помощи на стойност 4,5 млрд. евро и частно участие от едва 500 млн. евро е наистина изненадващо. Това спасителна операция ли е или национализация - както по-скоро бих го нарекъл? Въпреки това съществуват признаци - и би било добре да се съберат сведения за това възможно най-бързо - че не само икономически, но и политически мотиви са били решаващи за плана, съставен от "Магна" заедно с правителството на Германия. Във всеки случай това би трябвало да се разбере в процеса на разследване. Г-жо член на Комисията, бих поискал разследването на всяка цена да започне бързо - по този въпрос съм напълно съгласен с г-н Langen - и информацията да не бъде предоставена единствено от придобиващата страна, защото има вероятност досието, предадено от "Магна" на Комисията, да показва онова, което "Магна" иска то да показва. Трудно е да си представим, че в едно такова досие може да се казва, че правилата за конкуренция са били нарушени. Ето защо считам, че Комисията трябва да използва правомощията си сама да събира информация от различните засегнати държави-членки - Обединеното кралство, Испания, Полша, Белгия и, разбира се, Германия - което би позволило провеждането на едно обективно разследване. Считам също, че разследването, което предстои да бъде проведено, е от изключителна важност, защото ще създаде прецедент за много други операции по преструктуриране, които ще се проведат през следващите години по време на икономическата и финансова криза и които също ще трябва да отговарят на същите условия. Това е първото, на което искам да обърна внимание.
<P>
Вторият въпрос, който искам да засегна, е, че по мое лично мнение Комисията не успя да реагира подобаващо, като не включи веднага досието в дневния си ред. Считам, че това трябваше да стане преди месеци - впрочем, първото съобщение на Комисията е от февруари. Що се отнася до транснационалното преструктуриране, считам, че Комисията може да вземе преки мерки и че не е добра идея въпросът да се остави в ръцете само на една държава. Европейските решения не се разработват от една-единствена държава-членка; в процеса трябва да участват институциите на Общността. Затова считам, че в областта на промишлената политика Комисията трябваше да изпълни ролята си по-добре и по-бързо.
<P>
Трето, считам, че тя трябва да не губи време, като представя общ план за преструктуриране за автомобилната промишленост, защото свръхпроизводство от 35% не може просто да бъде премахнато, освен ако не възприемем общ европейски подход.
<SPEAKER ID="102" NAME="Rebecca Harms" LANGUAGE="DE">
Г-н председател, уважаеми членове на Комисията г-н Шпидла и г-жо Крус, госпожи и господа, преди всичко не трябва да забравяме отново, че макар в момента да спорим за случая "Опел" и това може би е едно по-сериозно разногласие относно бъдещето на европейската автомобилна промишленост, ние в Европейския парламент сме всъщност сплотени от своята загриженост за бъдещето на работните места в този сектор в Европейския съюз.
<P>
Действията на Германия не трябва да бъдат критикувани толкова остро на този етап - независимо че трябва да бъдат разгледани. Вместо това правителствата на другите държави-членки на Европейския съюз, чиито производствени предприятия са засегнати от кризата в "Дженеръл мотърс" - тоест правителствата на Полша, Испания, Белгия, Обединеното кралство и т.н. - трябва да се съберат и да решат, заедно с Германия, как да извлекат полза от това трудно положение и как може да се гарантира заетостта на засегнатите хора в предприятията за в бъдеще. Според мен това би бил по-добър подход.
<P>
Както казах, считам, че всички сме сплотени от загрижеността за заетостта в автомобилната промишленост в бъдеще и трябва да кажа, че г-н Шпидла е напълно прав в твърдението си, че въпреки месеците на разисквания в Брюксел, а също отново и отново тук, в Страсбург, и в самите държави-членки, разискването не е там, където трябва да бъде. Не спираме да говорим за това как в промишлеността е налице голямо структурно свръхпроизводство, но въпреки това не ни се ще да дадем ход на процеса и политически да изведем сектора от това структурно свръхпроизводство. Налице са наченки за това, което според мен е много добре.
<P>
В много случаи, включително във връзка с държавна намеса, говорим за автомобили, готови за бъдещето, тоест автомобили, които следва да са щадящи климата и ефективни, и които трябва да разполагат с различни двигатели, готови за бъдещето. Ако трябва да бъда откровена обаче, предвид тенденциите на пазара не считам, че това ще бъде достатъчно, за да гарантира за в бъдеще такъв брой работни места в автомобилната промишленост, какъвто имаме там днес. Поради това бъдещето трябва поне да бъде обсъдено от гледна точка на бъдещето на мобилния сектор и ние трябва да имаме достатъчно кураж да обсъдим промените и да действаме по-последователно сега, по време на кризата.
<P>
Трябва все пак да се спомене, че никой не е направил предложения за превръщането на сектора в готова за бъдещето промишленост като част от схемата за подпомагане на "Опел" в Германия. На теория това означава модерни, готови за бъдещето автомобили. Как стоят обаче нещата в сектора на обществения превоз? Кога в бъдеще ще разполагаме с по-добри, щадящи климата системи за обществен превоз? Кой ще създаде по-добри автобуси, по-добри влакове и по-добри камиони за в бъдеще? Кой ще гарантира наличието на концептуална връзка между този сектор и информационните технологии и възобновяемата енергия? Тези въпроси са повдигани неколкократно, но така и не са били разглеждани докрай, а какво остава да бъдат превърнати в политически концепции.
<P>
Бих искала да използвам това разискване сега, в началото на работата на новия Парламент, като повод да заявя, че трябва действително да обърнем внимание на този въпрос. Наистина трябва да се осмелим да направим повече в това отношение, в противен случай заедно ще бъдем отговорни за невиждана досега загуба на работни места, които впоследствие няма да можем да възстановим с публично финансиране.
<P>
Брюксел не може просто да критикува Германия или другите правителства. Трябва да имаме смелостта да направим оценка на собствените си инвестиционни политики на този етап. Най-малко 4,4 млрд. евро са били вложени в автомобилната промишленост през последните месеци чрез благоприятни заеми от Европейската инвестиционна банка (ЕИБ). Нито едно евро от средствата, вложени в автомобилната индустрия, г-н член на Комисията, не е обвързано с изисквания за такива промени в автомобилната промишленост или мобилния сектор, за да ги направи готови за бъдещето.
<SPEAKER ID="104" NAME="Evžen Tošenovský" LANGUAGE="CS">
Г-жо председател, г-жо Крус, г-н Шпидла, в изказването си в Европейския парламент бих искал, като член на групата на Европейските консерватори и реформисти, да коментирам накратко настоящото положение на автомобилната промишленост, най-вече от гледна точка на бъдещата конкурентоспособност на европейските производители. Бих искал и да благодаря на г-жа Крус за подхода й към този сложен въпрос, който разискваме днес и който ще създаде изключително сложна среда за решаването на такива икономически ситуации в бъдеще. Световната икономическа криза оказа влияние върху много области от икономиката. Производството на автомобили е сред най-дълбоко засегнатите области. Това може би се дължи на факта, че автомобилната промишленост е пресечна точка на множество различни области, които имат високи изисквания за качество и изключителен конкурентен натиск, както и натиск за технологичен напредък и иновации. Всеки, който изостава от изключително бързото развитие на съвременните технологии, е сериозно застрашен и днес сме свидетели тъкмо на това. Производителите на автомобили от САЩ са добър пример в това отношение.
<P>
Дори бих казал, че кризата ясно посочи онези, които не са успели да предвидят как ще се развият автомобилите, и онези, които са направили далновидни инвестиции в разработката на нови, конкурентоспособни модели при благоприятна икономическа конюнктура. Продължавам да бъда напълно против целевата правителствена намеса, която може да реши единствено краткосрочните финансови проблеми на отделните национални производители. Разбирам страховете на политиците по отношение на растящата безработица в определени области, но съм сигурен, че не би било разумно да се разчита единствено на капиталови инжекции само в един сектор, защото това просто отлага деня на разплатата, често за сметка на онези, които са управлявали дейността си по разумен начин. Световната криза може да бъде и сериозен стимул за създаването на нови технологии и използването на нови горива, като сгъстен природен газ, водород или например електричество. Ако Европейският съюз иска да стимулира и подпомага европейските производители, той трябва да подпомага научноизследователската дейност и да опрости процедурите за иновация, които - трябва да признаем - са наистина много продължителни в Европа.
<P>
Радвам се, че засега държавите-членки на Европейския съюз отблъскват протекционистките тенденции. Финансовият протекционизъм само би удължил живота на неконкурентните дейности. Така както катастрофалните наводнения по Нил донасят плодородие в древен Египет, световната криза трябва да бъде стимул за развитието на нови европейски автомобили, които са по-екологични и висококонкурентни на световните пазари. Наистина се радвам, че г-жа Крус е подходила толкова сериозно към този въпрос, защото той ще има значително въздействие за всички нас в бъдеще.
<SPEAKER ID="105" NAME="Thomas Händel" LANGUAGE="DE">
Г-жо председател, госпожи и господа, споделям изложеното тук от Комисията относно причините и перспективите пред автомобилната промишленост - свръхпроизводство, необходимост от промяна на стратегията, нови технологии. Бих искал обаче да посоча, че съществуват и редица въпроси, по които сме на различно мнение. "Опел" вероятно няма да бъде последният случай в автомобилната промишленост, където е налице свръхпроизводство от 30% в цял свят.
<P>
Тук не става дума само за тези около 12 милиона души, които пряко или косвено си изкарват прехраната от тази промишленост, но и за близо 30 милиона души в цяла Европа, които участват в икономическите резултати на тази промишленост. При това положение Комисията споделя отговорността да се гарантира, че европейската автомобилна промишленост е в състояние да отговори на това предизвикателство. Комисията споделя и отговорността да се гарантира, че "Опел" няма да се превърне в жертвена фигура на потушаване на кризата на свободния пазар. Необходимото преразпределение на управлението на свободните пазарни сили в Европейския съюз няма автоматично да балансира очакваните съкращения с нови работни места. Напротив, хората с работа и европейските национални икономики ще платят цената.
<P>
Общата превенция на държавни помощи ще доведе до появата не само на изкривявания на конкуренцията, но и на социални изкривявания. Те от своя страна ще окажат много по-голямо въздействие върху хазните на засегнатите държави, отколкото те могат да си позволят, и най-вече много повече от хазните ще бъдат обременени от предлаганите сега помощи, като се включи разрушаването на социалните услуги.
<P>
Преструктурирането на европейската автомобилна промишленост се нуждае от сериозни инициативи от страна на Комисията, но и от страна на съответните национални правителства. Затова и ние предлагаме създаването на европейски съвет за промишленост за бъдещето на мобилността, в който да са включени политици, предприятия, професионални организации, както и научните среди. Той ще трябва да разработи възможни насоки на действие за нужните технически промени и да определи политически мерки и свързаното с това финансиране. Свръхпроизводството трябва да бъде преустроено в ново производство методично и с равно разпределение на тежестта. Това преди години беше приложено за стоманодобивната промишленост, а сега трябва да бъде приложено за "Опел" и за автомобилната промишленост в Европа като цяло.
<P>
Държавните помощи могат и по мое мнение трябва да бъдат обвързани с постигането на институционализирано участие на служителите с разширени права за съвместно вземане на решения. Всички засегнати служители в Европа се нуждаят от сигурност за предприятията си, както и от нова работа и нови, сигурни бъдещи перспективи в цяла Европа.
<SPEAKER ID="106" NAME="Frank Vanhecke" AFFILIATION="NI">
(NL) Г-жо председател, днес следобед - преди два часа - служител на висш ръководен пост в "Магна" потвърди това, от което вече се бояхме или знаехме: че заводът в Антверп ще бъде окончателно закрит. Вярно е, че се говори за търсене на други възможности, на алтернативна заетост, на различно бъдеще на предприятието, но никой не знае какво означава това в действителност. Това са просто празни приказки и изглежда представлява тактика, която цели да успокои работниците и другите засегнати страни в Антверп засега - да ги държи мирни и отстъпчиви.
<P>
Считам, че относно цялото досие Европейската комисия не трябва да прави това, което обяви, че възнамерява да прави, тоест да изчака още, да наблюдава отстрани и да брои ударите още известно време. Считам, че времето за действие настъпи и че Комисията трябва сега да заяви по-ясно от преди, че одобряването на досието за придобиване ще зависи от това дали придобиващата страна ще прилага единствено обективни икономически критерии, когато се налагат действия по преструктуриране. Трябва да има и пълна яснота и откритост по отношение на докладите за конкурентоспособността, които може да съществуват за различните заводи, и да се изясни дали Комисията е имала достъп до тези доклади.
<P>
Все пак е добре известно, че заводът в Антверп е много конкурентоспособен и по мое мнение би било неприемливо един от най-конкурентоспособните заводи да понесе загуби в резултат на големите помощи от страна на правителството на Германия. С това досие съдбата на хиляди работници в страната ми е под въпрос, а се боя, че това важи също за доверието в Европейската комисия и в това отношение не съм оптимист. Все пак често се повтаря една и съща история. Както посочи членът на Комисията г-н Шпидла, европейските уверения за доверие са много и шумни, но в крайна сметка политическите лидери се грижат първо за интересите на собствената си държава. Такъв беше и случаят с неотдавнашната криза в банковия сектор и се боя, че такъв е случаят и с кризата в "Опел", където германските власти обслужват първо интересите на Германия.
<SPEAKER ID="107" NAME="Ivo Belet" AFFILIATION="PPE">
(NL) Г-жо председател, уважаеми членове на Комисията, госпожи и господа, обявлението на "Магна", новият собственик на "Опел", че най-вероятно ще закрие завода в Антверп, е най-малкото странно. Все пак вече знаем, че този завод на "Опел" е един от най-доходоносните и най-ефективни заводи на групата "Дженеръл мотърс", но въпреки всичко те искат да го закрият. Затова и не са малко показателите, че това решение не е взето въз основа на чисто икономически критерии. По тази причина, уважаеми г-н Шпидла и г-жо Крус, днес имаме две искания към вас. Първата е отново да използвате сериозните си правомощия в областта на конкуренцията, за да установите дали големите държавни помощи, обещани от някои държави-членки, наистина съответстват на европейските правила. Г-жо Крус, Вие правилно обещахте разследване. Надявам се да Ви бъде дадена възможност да го извършите старателно и в краткосрочен план да гарантирате, че скоро няма да бъдем поставени пред свършен факт. Не считам, че е преувеличение, ако кажа, че доверието в Европейската комисия е поставено под въпрос. Икономическият национализъм и протекционизъм нямат място в Европа през XXI век, а това досие много добре демонстрира това.
<P>
Г-жо член на Комисията, Вие имате репутация на решителна жена. Разчитаме на Вас да отговорите на очакванията и с това досие и да гарантирате, че авторитетът на Европейската комисия няма да бъде подкопан. Казвам това без никаква ирония.
<P>
Второ, от съществено значение е Европа да изготви нов промишлен проект за автомобилния сектор. Не трябва да гледаме назад или да се съсредоточаваме върху пропуснатите възможности, а трябва да гледаме напред и да се концентрираме върху новите технологии на новите електрически автомобили. Все още не е твърде късно. Ако направим това сега, можем да гарантираме, че новият електрически автомобил ще се произвежда с европейски технологии и че за в бъдеще няма всички да караме електрически автомобили, направени в Китай. Това е сценарий, който все още е възможно да бъде избегнат.
<SPEAKER ID="108" NAME="Jutta Steinruck" AFFILIATION="S&amp;D">
(DE) Г-жо председател, госпожи и господа, тук става въпрос за намиране на общо европейско решение, а не за национален егоизъм.
<P>
"Опел Европа" играе голяма роля в промишлената политика на Европа и тук става дума не само за работните места в "Опел", но и за работните места в много други доставчици на автомобили в редица европейски държави. Решението в полза на "Магна" - и Европейският работнически съвет потвърди това - постигна консенсус и в Европейския работнически съвет, а членовете му работят с всички сили по европейски решения. Работниците са готови да направят жертви за каузата и очакваме същото от всички политически ръководители. Всички трябва да работят заедно и това трябва да стане бързо. Предишните оратори вече говориха по този въпрос.
<P>
В интерес на работниците, разбира се, е разумно хиляди работни места наистина да бъдат временно стабилизирани с държавни помощи. Няма да обосновем изложените дотук доводи за конкуренцията. Тук става дума не само за хора и работните им места, но и за цели региони. Пътят, по който поехме, следвайки Германия, сега трябва да доведе до възможно най-добрия резултат за всички европейски работници във всички европейски предприятия.
<SPEAKER ID="109" NAME="Jorgo Chatzimarkakis" AFFILIATION="ALDE">
(DE) Г-жо председател, доволен съм от възможността да говоря като домакиня на тази вечеринка на стари моми. Много се радвам наистина! Преди всичко обаче бих искал да благодаря на члена на Комисията г-н Шпидла, че се изказа на немски, и бих искал да изкажа искрените си поздравления на члена на Комисията г-жа Крус. Мнозина считат, че случаят "Опел/Воксхол" е проблем на Германия. Не е така - това е проблем на Европа! Той е свързан с работни места в цяла Европа и тук не би трябвало да има специално отношение към Германия. Затова съм особено доволен да видя, че Комисията има желание да проучи случая. Тези въпроси са част от европейското право във връзка със законите за конкуренция и държавните помощи.
<P>
Искаме да спасим всяко работно място, но на каква цена? В защита на гражданите и данъкоплатците, в сделката между "Опел" и "Магна" не е ясно какви дългосрочни ангажименти ще бъдат наложени на данъкоплатците. Случаят "Опел" е съмнителен и от гледна точка на промишлената политика. Винаги само най-големите получават помощ. Най-малките и тези в средата са оставени да се оправят сами, но точно те са гръбнакът на икономиката. Фиксирането върху един инвеститор очевидно е погрешен ход. По-рано бяха отхвърлени по-добри и по-благоприятни предложения - и от политици всъщност.
<P>
Случаят "Опел" представлява по-скоро предизборна кампания, отколкото икономическа и промишлена политика, която е чиста и открита от гледна точка на правото на Европейския съюз. С други думи, важно е Комисията сега да играе активна роля, дори и ако правителството на Германия не одобрява това. Сделката "Опел" е измама. Това става все по-очевидно. Тя може да отбележи най-скъпата предизборна кампания в историята на Германия.
<P>
Искаме "Опел" да оцелее, да се съхрани и да се борим за всяко работно място, но не искаме това да включва разходи или пък решение за сметка на европейските ни партньори, от които Германия, като най-голям износител в света, е също зависима.
<SPEAKER ID="110" NAME="Bart Staes" AFFILIATION="Verts/ALE">
(NL) Г-жо председател, уважаеми членове на Комисията, госпожи и господа, днес съм донякъде обзет от чувства на удовлетворение и страх. Удовлетворение от изявленията на членовете на Комисията г-н Шпидла и г-жа Крус, които предлагат някакво успокоение, но също и страх, защото изявленията на придобиващата страна, "Магна", не водят до реално доверие. Бих искал да се спра на редица изказвания от това разискване.
<P>
Г-жо Крус, г-н Шпидла, умолявам ви: наистина бъдете решителни и се уверете, че всички правила са били спазени както трябва. По въпроса за държавните помощи трябва да се съглася с г-н Verhofstadt, че разследването трябва да бъде разширено до всички аспекти от закона за конкуренцията и цялото законодателство в областта на сливанията и придобиванията. Считам, че тук той има право. Съгласен съм също с г-н Langen, който подчерта, че това трябва да стане бързо. Това, което може да бъде направено бързо за банките, трябва да бъде направено бързо и в случая с това досие по придобиване - досие, което е от такава важност за хиляди работници.
<P>
Бих искал да се спра и на казаното от члена на Комисията г-н Шпидла относно наличието на свръхпроизводство в сектора, което, разбира се, е вярно. Той каза, че са били използвани редица методи, за да се намери решение на проблема. Спомена фонда за приспособяване към глобализацията, за който имаше седем заявления. Трябва обаче да бъдем наясно и че този фонд за приспособяване към глобализацията не работи много добре. Утре ще разискваме досие, доклад от г-н Böge, който ясно показва, че от всички 500 млн. евро, с които разполагахме за 2009 г., са били използвани едва 8 млн. евро. Затова следва да използваме тези средства, за да помогнем на работниците под формата на обучение, реорганизация и реално развитие към една нова, "зелена" икономика, която е нисковъглеродна и не разчита в такава степен на изкопаеми горива.
<SPEAKER ID="111" NAME="Derk Jan Eppink" AFFILIATION="ECR">
(NL) Г-жо председател, Вашият партиен лидер, г-н Westerwelle, заяви, че една от целите на пакета помощи за "Опел" е той да бъде част от предизборната кампания. Разбира се, надявам се това да не е така, а преструктурирането на "Опел" да е предмет на обикновени правила за поведение в бизнеса и да не се стига до положение, в което всеки слага собственото си автомобилно предприятие първо. Имам пълно доверие на члена на Комисията г-жа Крус, която внимателно ще разгледа всеки аспект от сделката. Тя е известна със своята способност да отстоява позициите си - доказала е това неколкократно в Нидерландия и няма да се бои да излезе с ясно становище.
<P>
Искам обаче да й задам въпрос, свързан с ролята на "Сбербанк", руската спестовна банка. Питам се каква е ролята й и дали това ще доведе до преместването на някои производства на "Опел" в Руската федерация, защото "Сбербанк" е всъщност продължение на икономическата политика на правителството с други средства.
<P>
И накрая бих желал да обърна внимание на г-н Staes върху следното: той се учудва, че предприятието е застрашено, а в същото време се застъпва горещо за една антиавтомобилна политика. Автомобилите стават все по-безопасни и чисти, но все още биват обвинявани за всичко. Автомобилите са плашилото, а водачите биват притискани в качеството си на данъкоплатци - често в резултат от политиките, застъпени в Парламента. Госпожи и господа, автомобилите представляват свобода. За много хора с по-скромни възможности "Опел" представлява марка, която могат да си позволят. За съжаление в момента тези хора все по-трудно могат да си позволят автомобили като "Опел", в резултат на което производството на автомобили претърпява крах. Затова не считам, че можем да бъдем изненадани от този развой на нещата, като в същото време водим антиавтомобилна политика в Парламента. Моята партия е в подкрепа на автомобилите, както знае и г-н Verhofstadt.
<SPEAKER ID="112" NAME="Angelika Niebler" AFFILIATION="PPE">
(DE) Г-жо председател, уважаеми членове на Комисията, госпожи и господа, ще се спра на три въпроса.
<P>
Първо, автомобилната промишленост е ключова за Европа и - това вече беше казано - когато се включат всички предприятия нагоре и надолу по веригата и цялата автомобилна промишленост, от нея зависят 12 000 работни места. Просто искам да подчертая това още веднъж, след като г-н Chatzimarkakis, който седи тук пред мен, се изказа, че усилията на правителството на Германия представляват просто предизборна кампания. Мога единствено да опровергая това мнение със сигурност. Това е подигравка с работниците, заети в този сектор в редица европейски държави, на които им се налага всеки ден да се боят да не загубят работата си.
<P>
Второ, спасяването на "Опел" е в общ интерес на Европа като цяло. Считам, че е от особена важност това да бъде подчертано, независимо от днешното разискване. Налице са предприятия в Обединеното кралство, Белгия, Полша, Испания, Германия и в други европейски държави. Ако "Опел" бъде спасен от факта, че съществува инвеститор, а именно "Магна", че съществуват мостови заеми, за които правителството на Германия се бори, то това не е само в интерес на Германия, но и на цяла Европа. Всички трябва да предприемем стъпки за запазване на работните места в родните си държави. Доволна съм. Къде щяхме да бъдем днес, ако не бяхме предприели стъпки за постигане на доверителско решение? Нямаше да има необходимост от по-нататъшни разисквания в този случай, защото те така или иначе щяха да бъдат направени, когато "Дженеръл мотърс" повлече "Дженеръл мотърс Европа" със себе си в бъркотията около собствената си несъстоятелност.
<P>
Третият въпрос е, че съществуват стриктни правила за държавните помощи. Уверена съм, че Комисията ще разгледа въпроса надлежно и ще бъде справедлива към засегнатите интереси. Основният въпрос ще бъде дали "Опел Европа" може отново да бъде рентабилен в средносрочен план. Сигурна съм, че решението, до което се достига сега, върху което работи и "Магна" и което включва много други държави-членки, може да бъде изпълнено. Изисквам Комисията да предостави и съответните правомощия, а аз бих искала да завърша, като отново заявя, че в този случай постигнахме нещо положително за автомобилната промишленост в Европа като цяло!
<SPEAKER ID="113" NAME="Kathleen Van Brempt" AFFILIATION="S&amp;D">
(NL) Г-жо председател, госпожи и господа, благодаря на Комисията за изявлението й. За съжаление, аз не споделям оптимизма на много от моите колеги - а това важи и за изявлението на Комисията. Вярно е, че днес получихме още лоши новини за предприятието в Антверп, а фактът, че едно високопроизводително предприятие, с изключително квалифицирана работна ръка, е определено да бъде закрито, трябва да повдигне много въпроси - да се надяваме и в самата Комисия. Госпожи и господа, това може ли да има нещо общо с факта, че предприятието се намира в една от малките държави-членки и в регион, който, макар да е силен икономически, е особено малък?
<P>
Комисията сега се поздравява за свършената през последните няколко месеца работа. За съжаление, аз не съм съгласна. Вие, Комисията, играете роля - необходима роля, която подкрепям - много формалистична роля на защитник на интересите на Европейския съюз по отношение на договорите и правилата й относно конкуренцията и държавните помощи. Подчертавам необходимостта от това и отново заявявам подкрепата си към вас в разследването, което трябва да извършите в това отношение, защото то ще бъде от жизненоважно значение. Защо обаче не направихте повече? Защо не поехте силна политическа роля - като си сътрудничите по идеи, свързани с преструктурирането, по време на проведените с държавите-членки разговори, например? Европейските професионални организации, например, работеха по преструктуриране - и все още го подкрепят - което включва и концепцията на солидарност, която да гарантира, че различните предприятия са подложени на едни и същи негативи.
<P>
Засега бих искала да попитам - и това е най-важният ми въпрос към Комисията - какво ще правите сега, след възможно най-лошата новина за "Опел Антверп": какви стъпки ще предприемете, за да гарантирате, че хората, работниците в Антверп, също имат бъдеще?
<SPEAKER ID="114" NAME="Chris Davies" AFFILIATION="ALDE">
(EN) Г-жо председател, всички, които имаме заводи за производство на автомобили в нашите държави или региони, искаме да видим успеха им, но това не трябва да ни заслепява по отношение на проблемите и наличието на свръхпроизводство, което изкривява печалбите и инвестициите. Аз съм силно впечатлен от инженерните постижения, които виждам в предприятията в моя регион - в Елсмиър порт и в Хейлууд - и само въз основа на това те трябва да преуспяват, но аз съм дълбоко потиснат от отношението на автомобилната промишленост като цяло през десетте години, през които я наблюдавах, докато бях в Парламента.
<P>
Ако правим оценка по отношение на потенциала й за подобрение на околната среда, положението е отчайващо. Разбира се, могат да бъдат разказани и положителни истории. Виждаме примери за иновации във вестниците всеки ден, но като цяло промишлеността се обяви против въвеждането на каталитични конвертори, като силно преувеличи цената им. Тя сключи споразумение с нас за намаляваме на емисиите си от въглероден диоксид, след което не изпълни поетите от нея ангажименти. Сега се опитва да се изплъзне от законовите изисквания, като твърди, че използва климатични охладителни течности с много по-нисък потенциал за глобално затопляне, отколкото използваните понастоящем, и вече лобира, за да се опита да отслаби предложенията на Комисията за емисиите въглероден диоксид от камиони и лекотоварни превозни средства.
<P>
В тази промишленост са инвестирани огромни средства. Считам, че ние, обществеността, заслужаваме повече. Чуваме от производителите на елементи, че дружествата за монтаж на автомобили нямат големи амбиции. Това, от което се нуждаем, е промишлеността, и най-вече нейните представители, Европейската асоциация на автомобилните производители (ЕААП), да възприемат нов подход. Необходимо е промишлеността да приеме, че тя има задължения към обществото като цяло и че бъдещето й е неразривно свързано с подобряването на околната среда.
<SPEAKER ID="115" NAME="Frieda Brepoels" AFFILIATION="Verts/ALE">
(NL) Г-жо председател, уважаеми членове на Комисията, госпожи и господа, според мен е ясно, че дори европейската автомобилна промишленост не може да избяга от реалността и трябва спешно да бъде реорганизирана и да се сложи край на свръхпроизводството. Разбира се, тук изниква въпросът за желанието на "Опел" да спести средства, щом дружеството е решило да запази най-скъпото си предприятие - германското - като в същото време иска да закрие едно икономически добре работещо предприятие като "Опел Антверп". Действително, този сценарий беше официално потвърден днес следобед от главния изпълнителен директор на "Магна", Зигфрид Волф, на международното автомобилно изложение във Франкфурт. Както редица изказали се вече заявиха, съществуват сериозни признаци, че в замяна на държавни помощи от "Магна" са направили отстъпки пред германските власти, които не са съвсем в интерес на плана за промишлеността. Считам, че Европейската комисия трябва да сложи край на това, преди да е станало твърде късно. Членът на Комисията г-жа Крус вече изрази своето безпокойство, но считам, че е необходимо нещо повече. По-конкретно, Комисията не трябва да губи време в заявления как възнамерява да гарантира, че Германия също спазва европейските правила за конкуренцията в досието. Според мен, ако Комисията не успее да го направи, това би създало прецедент за всички бъдещи трансгранични действия по преструктуриране, а по-малките държави-членки ще бъдат изтласкани нееднократно. Защо само Германия води преговорите с "Дженеръл мотърс" и "Магна", а не самата Комисия? Също така чух, че утре правителството на Германия ще седне на масата за преговори с другите европейски държави, за да се реши как да бъдат координирани държавните помощи. От гледна точка на Фландрия това изглежда особено цинично и тъй като разбираме за това в края на работния ден, бих искала да попитам дали Комисията също е замесена.
<SPEAKER ID="116" NAME="Inés Ayala Sender" AFFILIATION="S&amp;D">
(ES) Г-жо председател, преди всичко бих искала да изразя, от името на Европейския парламент, нашата солидарност и подкрепа за всички работници от предприятията на "Опел" в цяла Европа и най-вече за тези от предприятието във Фигеруелас, работниците и техните семейства и онези, които зависят от тях в спомагателните дружества. Бих искала да ги уверя, че сме с тях в това ново начинание, което започва със създаването на независим европейски производител, "Дженеръл мотърс Европа".
<P>
За да може обаче това начинание, което възникна с лошата новина за краха на "Дженеръл мотърс" в Съединените щати, да бъде възможност за изграждане на платежоспособно, модерно и конкурентоспособно предприятие с ясно бъдеще от корпоративна, икономическа и технологична гледна точка, Комисията и самите членове на Комисията трябва да застанат начело на настоящите преговори, за да гарантират постигането на едно истинско европейско решение с всички възможни гаранции.
<P>
Досега критикувахме отсъствието на Комисията в предварителните преговори и начина, по който тя отстъпи за двустранните преговори, когато всяка държава-членка с предприятия на "Опел" призоваваше за едностранни решения. Във връзка с това трябва да се посочи, че имаше дори регионални правителства, като моето в Арагон, което преди една година първо предложи гаранция за предприятието във Фигеруелас.
<P>
Заради отказа на Комисията от отговорностите й обаче тази промяна доведе до настоящото положение на объркване и сериозен риск, че резултатите от изборите, които нямат никаква връзка с критериите за промишлена жизнеспособност, ще доведат новото европейско дружество до безизходно положение, в което критериите за конкурентоспособност не са приоритет, а високите разходи, от гледна точка на заетостта, са неизбежни. За да не позволим това да се случи, е нужно да постигнем европейско решение, което е икономически жизнеспособно сега, както и в средносрочен и в дългосрочен план, и в което се отдава приоритет на заетостта чрез конкурентоспособността и производителността на знакови предприятия, като това във Фигеруелас.
<P>
Няма да позволим Комисията да остане неутрална нито миг повече. Тя трябва да действа и да гарантира както заетостта, така и бъдещето на "Дженеръл мотърс Европа". Парламентът ще изиска това от името на всички работници на "Опел Европа".
<SPEAKER ID="117" NAME="Izaskun Bilbao Barandica" AFFILIATION="ALDE">
(ES) Г-жо председател, благодаря на членовете на Комисията за техните разяснения.
<P>
По време на цялото разискване се безпокоях заради връзката, която се прави между изборите в Германия и положението на дружеството, което оказва влияние върху много предприятия в Европа.
<P>
Ще се спра на три аспекта, споменати от члена на Комисията. Считам, че положението изисква пълна и безусловна прозрачност при всички извършвани в момента преговори. Съгласна съм, че е необходим мониторинг на всички аспекти както от законова гледна точка, така и от гледна точка на помощите. Членът на Комисията обаче заяви, че смята преструктурирането за неизбежно, наред със съкращения на работни места и закриване на предприятия.
<P>
В отговор на това - което според мен се дължи на предложения до този момент бизнес модел и мащаба на користните интереси в Европа - и предвид тази перспектива считам, че трябва да поставим на първо място хората. Ние и Комисията трябва да обмислим и да приложим иновативни политики, за да защитим хората и да гарантираме, че те могат да живеят един достоен живот и да получат стандартно обучение във всички европейски държави, за да могат да се приспособят към бъдещия трудов пазар и към изискванията на новите дружества.
<P>
Второ, във връзка с помощите за дружествата бих искала да заявя, че помощите трябва да направят оставащите предприятия жизнеспособни. Необходим е и сериозен ангажимент за иновации, и както други колеги споменаха, най-вече за хибридни технологии, като по този начин автомобилната промишленост няма да зависи единствено от изкопаеми горива.
<P>
Следователно именно това изискваме от Комисията в бъдеще.
<SPEAKER ID="118" NAME="Philippe Lamberts" AFFILIATION="Verts/ALE">
(FR) Г-жо председател, бих искал да направя няколко коментара.
<P>
Първо, досега държавните помощи за автомобилната промишленост и действията, предприети от държавите-членки и Комисията, бяха белязани, от една страна, от това, което наричам отбранителен подход, а от друга - от краткосрочен подход. Аз например считам, че настоящите огромни премии за бракуване са дали тласък и изкуствено са увеличили търсенето, както и че сега, когато тези премии вече са към своя край - или скоро ще бъдат - ще разберем точно колко измамно впечатление създават те. Търсенето не може да върви в крак с предлагането.
<P>
Затова искаме да насърчим Комисията да работи много по-мащабно. Що се отнася до държавните помощи, аз считам, че е необходимо да изведем два приоритета на действие.
<P>
Първият е, че въвеждането на устойчиви решения за мобилност в Европа изисква таланта и уменията на работниците от автомобилната промишленост - от инженери до работници, извършващи физически труд. Следователно първата област на действие очевидно е да помогнем за запазването и развиването на тези умения в автомобилната промишленост или в свързаните с нея отрасли.
<P>
Също така считам, че следва да се наложат много по-сериозни условия за държавните помощи, отколкото сега. С други думи, не е достатъчно да се каже: "ще продължим както досега". Смятам, че държавните помощи трябва да са предмет на по-ускорена промяна в отрасъла. В това отношение съм напълно съгласен с казаното от г-н Davies.
<P>
Бих искал накрая да отговоря на г-н Eppink, който очевидно твърди, че сме против свободата. Това, което всъщност се случва на пазара, е, че все по-малко граждани могат да кажат "моят автомобил е моята свобода". Човек трябва просто да покара по улиците на Белгия или Нидерландия, за да осъзнае, че системата е достигнала своя предел.
<SPEAKER ID="119" NAME="Veronica Lope Fontagné" AFFILIATION="PPE">
(ES) Г-жо председател, уважаеми членове на Комисията, госпожи и господа, когато беше направено предложение да проведем разискване в пленарната зала по въпроса за бъдещето на "Опел Европа", ние все още не знаехме за закупуването на дружеството от "Магна" и руския им партньор "Сбербанк" в четвъртък.
<P>
След месеци на несигурност започва нов етап за "Опел Европа", който за някои е основание за надежда, докато за други е основание за безпокойство. Ние искаме условията на окончателния договор, който ще бъде подписан през следващите няколко месеца, да бъдат положителни за бъдещето на дружеството и аз се надявам, че правителството на Германия с право е на мнение, че това е най-надеждната оферта за оцеляването на дружеството.
<P>
Но като член на комисията по заетост и социални въпроси и като човек, който е родом от Арагон, където се намира предприятието Фигеруелас - едно от най-производителните предприятия понастоящем, аз трябва да изразя загрижеността си по отношение на съдбата на работниците. Говори се, че в плана си за преструктуриране "Магна" обмисля да съкрати 10 560 работници - засега 1 700 от завода в Арагон - към което ще бъдат прибавени и много косвени съкращения.
<P>
Осъзнаваме, че е необходимо основно преструктуриране, за да се спаси дружеството, и че това ще окаже влияние върху работниците ни, но се надяваме, че планът ще бъде изготвен въз основа на икономически критерии и критерии за производителност и ще има за цел да достигне до най-доброто решение за всички.
<P>
Вярваме, че през следващите месеци правителствата на засегнатите държави ще вземат участие наред с Европа. Това ще означава, че заедно, въз основа на икономически критерии, можем да подпомогнем жизнеспособността на "Опел" с възможно най-ниските разходи за работниците във всичките му европейски предприятия.
<SPEAKER ID="120" NAME="Председател">
Г-н Luhan, имахте въпрос към г-жа Lope Fontagné. Нали затова бяхте вдигнали синята си карта?
<SPEAKER ID="121" NAME="Petru Constantin Luhan" AFFILIATION="PPE">
(DE) Г-жо председател, смятам, че е много важно да обсъдим този въпрос. Това, на което досега не беше обърнато внимание обаче, е разглеждането на въпроса в контекста на европейското и регионалното развитие.
<P>
(Председателят отнема думата на оратора)
<SPEAKER ID="122" NAME="Председател">
Това не е въпрос към г-жа Lope Fontagné. Ако желаете да говорите съгласно процедурата с вдигане на ръка, ще имате тази възможност в края на разискването.
<SPEAKER ID="123" NAME="Mario Pirillo" AFFILIATION="S&amp;D">
(IT) Г-жо председател, госпожи и господа, неотдавнашните събития във връзка с "Опел" ме накараха да се замисля за нещо повече от придобиването на един исторически европейски производител на автомобили. Питам се: каква промишлена политика желаем за Европа? Бих предпочел "Опел" да бъде придобито от европейска група; това би демонстрирало сътрудничество и солидарност сред промишленостите в сектора, както и силно чувство на принадлежност към Европейския съюз.
<P>
На конференцията "Etats Généraux de l'Automobile" през месец януари 2009 г. членът на Европейската комисия, отговарящ за промишлеността, г-н Ферхойген, заяви, че автомобилният сектор е от съществена важност за икономиката, обществото, заетостта и научноизследователската дейност. Безпокоя се за възможното отражение, което сделката може да има от гледна точка на заетостта, и се надявам да не се стигне до съкращения. Още повече съм разтревожен относно държавните помощи, които не трябва да изкривяват конкуренцията на автомобилния пазар. Комисията ще трябва да гарантира, че помощите не са обвързани със закриване на предприятия.
<P>
Жалко е, че предложението, направено от "Фиат", не беше прието нито от правителството на Германия, нито от директорите на "Опел". Днес "Фиат" е технологично най-напредналият производител на превозни средства - погледнете само какво направи дружеството за намаляване на емисиите от въглероден диоксид от своите автомобили.
<SPEAKER ID="124" NAME="Dirk Sterckx" AFFILIATION="ALDE">
(NL) Г-жо председател, г-жо член на Комисията, ние всъщност гледаме на Вас като на арбитър в този случай. Ако съм разбрал правилно, предприятието на "Опел" в Антверп скоро ще бъде закрито. То все още може да бъде отдадено на една или друга марка като подизпълнител, но, разбира се, тази възможност не е никак сигурна.
<P>
Като гражданин на Антверп намирам за особено трудно да приема, че в продължение на месеци бяхме убеждавани, че изборът ще се основава не само на икономически доводи, но и на възможността на Германия, на германското правителство, да отпусне много голяма сума от средствата на данъкоплатците. Затова и ние гледаме на Вас като на арбитър, за да видим дали това е вярно и да разберем дали в този случай са били използвани само икономически и търговски доводи и дали не става дума за оцеляването на най-силния от икономическа или политическа гледна точка.
<P>
Когато разследването Ви приключи, ще сме Ви задължени, ако представите резултатите си в Парламента. Все пак още не сме чули нищо от засегнатите дружества. Затова разчитаме на Вас да ни осведомите за доводите, използвани от засегнатите страни. Бих желал да ми кажете защо Антверп - моят град - е пострадал най-тежко, защото много хора у дома ще оценят това като показател за доверието, което могат да имат в Европейската комисия и в самия Европейския съюз.
<SPEAKER ID="125" NAME="Marianne Thyssen" AFFILIATION="PPE">
(NL) Г-жо председател, г-жо член на Комисията, госпожи и господа, споделям голямата загриженост на повечето колеги в Парламента относно съдбата на "Опел" и хората, които работят там или изкарват прехраната си в тази област. Вече е взето принципно решение за придобиването на "Опел", но през последните няколко дни, дори часове, бяха направени изявления, които внесоха голяма доза объркване по няколко точки. Това е изтощително за работниците, както и за заетите в сектора на доставки, и затова е необходимо незабавно да се даде яснота, но все пак и един сериозен, честен подход.
<P>
Това, което ме безпокои във връзка с досието в един европейски контекст, е обявлението на "Магна", че единствено предприятието в Антверп ще бъде закрито, докато бяха публикувани проучвания, които показват, че точно това предприятие държи козове от гледна точка на бизнес икономиката. Затова не мога да се отърва от усещането, че или мултинационалните дружества настройват държавите-членки една срещу друга, или обратното - държавите-членки използват държавните помощи, за да повлияят на избора на предприятия, които да бъдат закрити или спасени, по начин, чрез който се изкривява конкуренцията. Ако случаят е такъв, освен икономическата криза и тежките социални последици от нея ще бъдем изправени и пред криза на институциите - доверието в институциите - което ще остави хората без каквато и да е опорна точка.
<P>
По тази причина аз призовавам настоятелно - както съм правила и преди, през февруари, в писмена форма - Комисията наистина да използва всички средства, с които разполага, за да гарантира, че жертвите на тежкото положение в "Опел" няма да бъдат оставени да се оправят сами и да започне наистина официално разследване на използването на държавни помощи. Това е в интерес на обективното и прозрачно третиране на всяко едно предприятие и хората, които зависят от него. Хората все пак трябва да могат да разчитат на Европейския съюз да изпълнява основните си задачи при трудни обстоятелства като тези, на които сме свидетели в момента, и да гледа сериозно на нещата; хората трябва да бъдат сигурни, че в Европа няма място за двойни стандарти. Това ще е истинският индикатор за доверието в институциите, уважаеми членове на Комисията, и ние разчитаме на вас.
<SPEAKER ID="126" NAME="Arlene McCarthy" AFFILIATION="S&amp;D">
(EN) Г-жо председател, считам, че всички споделяме една и съща цел - да гарантираме дългосрочната жизнеспособност и конкурентоспособност на автомобилната промишленост на Европейския съюз и да запазим работните места в сектора.
<P>
През месец юли изпратих писмо на члена на Комисията г-н Ферхойген и бях окуражена, след като той пое ангажимента да гарантира еднакви условия в плана за преструктуриране за европейското подразделение на "Дженеръл мотърс". В моя регион предприятието "Воксхол" в Елсмиър порт е важна част от местната икономика, в която пряко са заети приблизително 2 200 души. Предприятието претърпя основно преструктуриране и се смята за ефективно и конкурентоспособно, каквото е и предприятието "Лътън" в югоизточна Англия.
<P>
Никой не желае съкращаване на работни места, но всяко решение трябва да се основава на жизнеспособността и ефективността на предприятията. То трябва да бъде взето въз основа на безпристрастност, а не на фаворитизиране, и не защото една държава-членка е обещала повече финансиране от други. Доволна съм, че г-жа Крус осъзнава, че няма място за политически задкулисни решения и политически връзки или условия при отпускането на държавни помощи.
<P>
Приканвам Комисията да бъде бдителна и да гарантира, че всяка финансова подкрепа е съобразена с правилата за държавните помощи и способността на европейските предприятия да бъдат търговски жизнеспособни и икономически годни за бъдещето. Поддържането на силна европейска автомобилна промишленост означава възприемане на общоевропейски подход за поддържане на жизнеспособна и ефективна инфраструктура във всички държави-членки и всички региони.
<SPEAKER ID="127" NAME="Bogusław Sonik" AFFILIATION="PPE">
(PL) Беше повдигнат въпросът дали предоставянето на 4,5 млн. евро от правителството на Германия за преструктуриране на "Опел", което беше приветствано като успех, е политически или икономически акт. Най-добрият отговор на този въпрос беше даден от представителите на германското правителство, които избраха "Магна" да придобие "Опел". Един представител не участва в решителния вот, а друг, г-н Wennemer, гласува "против", защото смяташе решението за политическо.
<P>
Европейската комисия трябва да направи оценка на естеството на държавите помощи, отпуснати на "Опел", и да информира Парламента дали това не е случай на защитаване на местния пазар за сметка на предприятия и работни места в други държави-членки на Европейския съюз. Бях изненадан от строгостта на оценките на Европейската комисия, защото на работниците от корабостроителницата в Шчечин и Гдиня не беше дадена никаква възможност да продължат да произвеждат кораби. Оценката на случая с държавните помощи на г-жа Крус ще бъде ли толкова строга и надеждна, както в случая с полските корабостроителници? Гражданите на Европа подозират, че в тази област се прилагат двойни стандарти.
<P>
И накрая, бих искал да посоча, че вече измина една година от началото на световната финансова криза. В тези трудни времена Европейската комисия трябва да бъде готова да помага, да прави оценки, да съветва и да предлага решения, които не са белязани от подозрения за политически и протекционистки интереси на отделни държави-членки. За съжаление оставам с впечатлението, че Комисията е възприела пасивен подход в този случай.
<SPEAKER ID="128" NAME="Olle Ludvigsson" AFFILIATION="S&amp;D">
(SV) Г-жо председател, можем единствено да заключим, че кризата, в която се намираме, няма прецедент. Затова е необходимо да разполагаме със съгласувана и активна политика - не само за да спасим работните места, които можем да спасим, но и да помогнем на съкратените работници да се върнат на пазара на труда. Обучението ще бъде от изключително голямо значение.
<P>
Автомобилната промишленост е двигателят на европейската икономика и е важно решенията да бъдат вземани въз основа на дългосрочните цели за развиване на една устойчива европейска автомобилна промишленост. Бяха направени различни предложения за това как съкращенията на работни места и информацията ще бъдат разпределени. Ако се наложи всяко пето работно място в групата "Опел" да бъде съкратено, това ще създаде огромни трудности за засегнатите хора и общества, независимо от засегнатата държава. Затова се надявам, че процесът е бил правилно изпълнен и че мултинационалните дружества не е трябвало да настройват държавите една срещу друга в процеса на търга и да настройват работниците едни срещу други. Ответните действия на Европа спрямо кризата трябва да бъдат координирани и балансирани.
<P>
От голяма важност е да се включат също професионалните организации и те да могат да участват в процеса по един активен и градивен начин. Освен това е важно Комисията и Парламентът да следят внимателно развоя на нещата. Научноизследователската и развойната дейност ще бъдат от съществено значение за бъдещето на автомобилната промишленост и това се отнася не само за "Опел", но и за всички производители на превозни средства в цяла Европа.
<SPEAKER ID="129" NAME="Petru Constantin Luhan" AFFILIATION="PPE">
(DE) Г-жо председател, оценявам факта, че една толкова важна тема се разисква тук, в Европейския парламент. Лично аз съм работил в продължение на повече от три години в сектора на автомобилните доставчици. В родната ми страна чуждестранните инвестиции в автомобилния сектор са основен приоритет. Затова считам, че автомобилната промишленост играе важна роля по отношение на регионалното развитие.
<P>
Освен да подкрепяме иновациите, ние следва и да създаваме стимули за автомобилните доставчици и производителите на автомобили в цяла Европа за преструктуриране и развиване на дейността, като една от най-важните цели на Европейската комисия и Европейския парламент е да се гарантира високо ниво на икономическа съгласуваност. Комисията трябва да прави повече, включително по отношение на отпускането на помощи за автомобилната промишленост. Засега това трябва да се счита за мярка, която има за цел да се бори с финансовата и икономическа криза, въпреки че на нея трябва да се гледа и като на един от градивните елементи на иновациите в автомобилната промишленост.
<P>
От тази гледна точка "Опел" е само един пример за кризата в сектора, но, разбира се, много производители на автомобили се намират в същото положение. Затова искаме Комисията да третира този сектор и тази област като приоритети.
<SPEAKER ID="130" NAME="Matthias Groote" AFFILIATION="S&amp;D">
(DE) Г-жо председател, уважаеми членове на Комисията, госпожи и господа, това, разбира се, не е първият път, в който разискваме темата за "Опел" и автомобилната промишленост. Доволен съм, че спасяването им беше успешно. Бяха направени и други предложения, като структурна несъстоятелност. В автомобилната промишленост - а аз току що идвам от Бавария, където посетих едно автомобилно дружество - хората се нуждаят спешно от поръчки. Нещата са излезли извън контрол. Ако и "Опел" беше обявен в несъстоятелност, положението щеше да е много, много лошо, а последиците биха били опустошителни.
<P>
Току-що чухме заключенията на Комисията. Беше проведена среща на автомобилната промишленост, в която Комисията взе участие, но всъщност не сме чули нищо след срещата. Днес чухме, може би, какво не е възможно. Това трябва да се промени за в бъдеще - необходимо е да чуем от Комисията какво е възможно, за да предотвратим националистическите разисквания. Комисията трябва да посредничи по-ефективно, за да можем да следваме една обща европейска промишлена политика. Това е, което очаквам от следващата Комисия.
<SPEAKER ID="131" NAME="Hans-Peter Martin" AFFILIATION="NI">
(DE) Г-жо председател, преди всичко смятам, че трябва да заявя, че позицията ми в този случай е пристрастна по две причини. Съпругата ми работи в ръководството на автомобилно дружество в Германия, а в Австрия хората са доволни, че "Опел" беше спасен от банкрут по този начин. Ако погледнем събитията по-отблизо обаче, имам големи съмнения дали не правим точно това, което вече наблюдавахме в Австрия във връзка с явното спасяване на национализираната промишленост и случилото се в Германия във връзка с дружеството "Холцман" преди ключови избори. Не знам дали членовете на Парламента от Германия биха се обзаложили с мен за това дали германските данъкоплатци биха подкрепили "Опел" така, ако не се провеждаха толкова важни избори след десет дни.
<P>
Бих искал Комисията да обмисли sine ira et studio, наистина да си помисли дали това е разумно. Ако ще говорим постоянно за конкуренция, това и трябва да имаме и то не трябва да доведе до влошаване на нещата, завличайки със себе си онези, които са постигнали по-добри финансови резултати от "Опел"!
<SPEAKER ID="132" NAME="Theodor Stolojan" AFFILIATION="PPE">
(RO) Г-жо председател, ние всъщност говорим за признаци на възстановяване в Европа, но, за съжаление, положението в автомобилната промишленост е все още обезпокоително. Затова мисля, че трябва да изпратим ясен сигнал на европейските държави и да ги насърчим да продължат програмите си за замяна на стари автомобили, ползващи много гориво, с нови автомобили, като в същото време запазят програмите си за насърчаване от бюджетите на съответните държави. Очевидно трябва да можем и да обвържем тези програми с определени условия за преструктуриране с цел пестене на енергия.
<SPEAKER ID="133" NAME="Saïd El Khadraoui" AFFILIATION="S&amp;D">
(NL) Г-жо председател, неокончателното решение на досието "Опел" съдържа добри новини за някои, но съдържа най-вече лоши новини за хилядите хора, които ще загубят работата си, а от съобщението днес следобед разбирам, че те ще бъдат и от Антверп. Тук дори не говорим за веригата на доставки, където голям брой работни места също ще бъдат закрити. Всичко това представлява социална трагедия и аз считам, че във връзка с това са важни три неща.
<P>
Първо, Комисията вече трябва да използва всичките си правомощия, за да гарантира, че отрицателните последствия от обявеното преструктуриране ще поемат по един честен, обективен път. Това е от съществено значение, за да се запази доверието в Европа и да не се позволи на хората да повярват, че няма равноправие между всички работници.
<P>
Второ, от този момент нататък Комисията трябва да вложи всичките си усилия, за да помогне да се предложи нова перспектива там, където се закриват работни места.
<P>
Трето - и това според мен е поуката, която трябва да се извлече - нуждаем се от по-активна Комисия, нуждаем се от европейска промишлена политика, от перспектива относно предизвикателствата, възможностите и начините на решаване на проблеми от европейска гледна точка във връзка с транснационалните промишлени сектори, като автомобилната промишленост.
<SPEAKER ID="134" NAME="Krisztina Morvai" AFFILIATION="NI">
(EN) Г-жо председател, извинявам се невежеството си. Аз съм адвокат по правата на човека с много малко познания по икономически въпроси и затова имам два основни въпроса.
<P>
Първият е: не съществува ли основен проблем с една икономическа система, в която печалбите биват приватизирани, а разходите и обезщетенията биват национализирани и плащани от данъкоплатците, повечето от които са бедни хора - или голяма част от тях са бедни - и трябва да плащат за лошите решения на един ограничен кръг от хора, съставляващи богатия корпоративен елит? Няма ли нещо гнило в тази система и не трябва ли да разгледаме причините за всичко, което разискваме днес?
<P>
Вторият въпрос е - говорехме за дискриминация при предоставяне на обществени средства географски или между нации и държави - ами секторите? Справедливо ли е този големи корпорации да получават обществени средства от парите на данъкоплатците, докато дребните и семейните предприемачи не получават нищо? Това не е ли основно нарушение на принципа на равните възможности между икономическите субекти в Европейския съюз?
<SPEAKER ID="135" NAME="Richard Howitt" AFFILIATION="S&amp;D">
(EN) Г-жо председател, като член на Европейския парламент, който представлява Лътън, източна Англия, бих искал да се присъединя към британския ми колега, Arlene McCarthy, и да изкажа искреното ни желание г-н Шпидла и Комисията внимателно да разгледат сделката между "Дженеръл мотърс" и "Опел" ред по ред, за да се уверят, че една сделка, която е за европейска разпродажба, е добре сделка за Европа като цяло.
<P>
Бих искал и да го приканя да разгледа най-вече въпросите, свързани с производството на микробуси, които се произвеждат в Лътън. Първо, защото партньор на "Магна" е руско дружество за камиони и съществуват опасения, че дружеството ще се облагодетелства за сметка на съществуващото производство. Второ, очаква се да има нов модел на пазара на микробуси до 2012 г., така че - освен ако "Магна" не даде гаранции за производството на новия модел - това води до опасения относно бъдещето на предприятието. И накрая, съществуват опасения, че сделката няма да е съвместима със съвместното производствено предприятие между "Дженеръл мотърс" и "Рено", което представлява половината производство в Лътън. Призовавам г-н Шпидла да направи всичко възможно да гарантира това производство, както и работните места, свързани с него.
<SPEAKER ID="136" NAME="Владимир Шпидла" LANGUAGE="CS">
Госпожи и господа, разискването ясно показа, че автомобилната промишленост е една от най-важните области от икономиката на Европейския съюз. По мое мнение стана пределно ясно, че за автомобилната промишленост - както и за "Опел" - може да има единствено европейско решение и че е невъзможно да се намери дългосрочно решение в рамките на отделните държави, което ще устои на изпитанията на времето от икономическа и социална гледна точка. Според мен беше и ясно подчертано колко е важно Комисията да гарантира, че всички правила са приложени напълно последователно и по един изцяло безпристрастен начин. Имаше доста разисквания за правилата на икономическа конкуренция, но бих искал да подчертая, че Европа разполага и с редица съществени директиви, които разглеждат социалните въпроси и регулирането на преструктурирането, както и осведомяването на работниците и с редица други въпроси, които по принцип трябва да вземем под внимание, защото всяка икономическа дейност по същество представлява взаимодействие между хората и трябва да вземем предвид социалните последствия от всички решения. Бих искал да подчертая, че случаят "Опел" сам по себе си ясно показва всички важни елементи за автомобилната промишленост и по мое мнение можем да съдим и какво бъдеще очаква европейската автомобилна промишленост от начина, по който различните европейски структури си сътрудничат за решаването на проблема.
<P>
Госпожи и господа, в разискването беше загатнато, че Комисията не е била достатъчно активна. Трябва да кажа, че по време на кризата и особено в нейното начало налице бяха отчетливи прояви на протекционистки тенденции и икономически национализъм. Няколко месеца по-късно това вече не беше належаща тема. Според мен трябва да признаем огромните усилия, направени от Комисията по въпроса, които доведоха до конкретни резултати. Що се отнася до самия въпрос, моят колега, г-н Ферхойген, организира две срещи по повод този въпрос, на които обедини отделните държави-членки и в резултат държавите-членки споделиха информация, а това не винаги се е случвало при предишни опити за преструктуриране. Според мен разискването ясно показа и че европейската автомобилна промишленост в момента претърпява дългосрочен процес на преструктуриране и че този факт трябва да бъде взет под внимание. Бъдещият напредък беше основна тема и аз се радвам, че мога отново да изтъкна, че помощите се влагат в иновации в автомобилната промишленост чрез Европейската инвестиционна банка, за да се гарантира, че кризисното положение няма да отслаби способността на промишлеността за иновации.
<P>
Госпожи и господа, въпреки че взетото решение е от съществено значение за разисквания от нас въпрос, ние сме в средата на един процес и не може да има съмнение, че Комисията е мобилизирала всичките си сили и ресурси, за да гарантира, че процесът е изпълнен правилно и че е обърнато специално внимание на социалните аспекти.
<SPEAKER ID="137" NAME="Нели Крус" LANGUAGE="EN">
Г-жо председател, благодарна съм за повечето забележки, които чухме, поради няколко причини. Това е чудесна възможност да разберем в кои случаи ролята на Комисията се ограничава и в кои случаи се оценява критично, както и какви са ясните цели на политиката на Комисията. Искам също да спомена времевия график. Г-н Langen съвсем ясно изложи позицията си за него в изказването си за ролята на Комисията.
<P>
Всички осъзнаваме, че живеем на континент - и не е само този - който не е населен единствено с ангели. Изкушението да се използва държавна помощ, както всички знаем, се появява в много случаи. Именно поради това решенията за използване на държавна помощ са в правомощията на Комисията - решение, подкрепено от всички държави-членки. Между другото, продължава да ме впечатлява фактът, че основателите на Европа още тогава, през 50-те години на XX век, са били наясно с опасностите, които крие неправилното използване на държавна помощ. Те са изложили съвсем ясно своята позиция в Договора от Рим.
<P>
Имайки предвид това, ролята на Комисията е да проверява държавното финансиране да не се основава на никакви протекционистки условия; именно в това се състои предизвикателството, пред което сме изправени. Някои от вас ще попитат защо не можем да ускорим нещата, но всъщност ние правим най-доброто, на което сме способни. Между другото, националността никога не е била проблем при сътрудничеството с банки. Наистина имаме примери в немския банков свят, например бързото развитие по случая с банката Sachsen LB, но това зависи - също и в този случай - от участниците. Трябват ни факти и цифри. Нуждата от ускорение се подразбира: дори няма нужда да я споменавам, тъй като всички знаем това. Ще напредваме толкова бързо, колкото ни позволява наличната информация. Имайки това предвид, ние също така разбрахме ясната ви позиция, че трябва да бъдем много внимателни и прецизни и да започнем разследване, да намерим доказателства и да ги представим пред Парламента. Винаги съм искала - и съм успявала, надявам се - да дам обратна връзка и да обясня до какви резултати се е стигнало, но трябва и да проверяваме нещата, които установяваме. Трябва да сме сигурни, че можем да гарантираме това.
<P>
Ако г-н Verhofstadt иска да отиде дори по-далеч - не само с държавната помощ, а и с правилата за сливане - тогава, ако Комисията трябва да бъде уведомена за Magna/Sberbank съгласно Регламента на ЕС за сливанията, ще разгледаме внимателно този случай. Разбирам, че именно това е желанието на уважаемия колега.
<P>
Трябва да бъдем много внимателни, когато поставяме нездрава, но висококонкурентна промишленост в картел, който разчита на разпределяне на пазара и определяне на фиксирани цени, защото може да се окаже, че това, което се опитваме да спасим, ще попадне в по-лоша ситуация. Ние имаме предвид както скоростта, така и необходимостта от голямо внимание и прецизност, нуждата да се разгледа въпросът в дълбочина. Много е важно да бъдем сигурни, че държавната помощ ще доведе до успешно реструктуриране. Това е основополагащо и Комисията е напълно убедена в него. Няма никакво значение колко голяма е държавата-членка, нито пък каква е националността или големината на портфолиото на компанията. Ние сме обективни.
<P>
Уверявам ви, че очаквам с нетърпение изготвянето на предложение, с което можем да кажем, че сме свършили работата си, направили сме всичко както трябва и ви уверяваме, че то е осъществимо и че в бъдеще ще осигури стабилни работни места. Това е сред основните неща, които дължим на хората, които понастоящем живеят в несигурност.
<SPEAKER ID="138" NAME="Председател">
Разискването приключи.
