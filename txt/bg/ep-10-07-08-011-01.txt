<CHAPTER ID="011-01">
1. Зимбабве и конкретно случаят на Farai Maguwu
<SPEAKER ID="391" NAME="Председател">
Следващата точка е разискването на седем предложения за резолюции относно Зимбабве и конкретно случаят на Farai Maguwu.
<SPEAKER ID="392" NAME="Anneli Jäätteenmäki">
автор. - (FI) Г-жо председател, нарушенията на правата на човека в Зимбабве са обсъждани и преди от Парламента. За съжаление, отново сме принудени да ги разгледаме. Този път става въпрос за случая на активиста за права на човека Фарай Магуву. Той е просто затворник, осъден заради социален протест. Той беше арестуват и хвърлен в затвора, защото се застъпи за правата на човека на другите и след това предостави информация на медии за правата на човека в държавата.
<P>
Европейският парламент призовава за неговото освобождаване и за разследване и, очевидно, слагане на край на всички нарушения на правата на човека в Зимбабве. Този случай е особено крещящ и затова е и особено неприятен, защото някой, който се е застъпил за правата на човека на другите, сам трябва да страда.
<SPEAKER ID="393" NAME="Véronique De Keyser" LANGUAGE="FR">
Г-жо председател, зад случая на Фарай Магуву се крие целият въпрос за минната промишленост на диаманти.
<P>
Зимбабве е доброволен член на Кимбърлийския процес, който дава възможност на членовете да продават диаманти на международния пазар, при условие, че тяхната търговия не финансира въоръжени конфликти. По време на срещата на Кимбърлийския процес, която се проведе в Тел Авив от 20 до 21 юни обаче, участниците не успяха да постигнат съгласие по следния въпрос: не трябва ли правата на човека също да бъдат включени в Кимбърлийския процес? Няколко международни неправителствени организации осъдиха нарушенията на правата на човека в диамантните мини в Зимбабве, нарушения, извършени от службите за сигурност. Един от техните информатори беше Фарай Магуву, директор на Център за научни изследвания и развитие на правата на човека със седалище в Маникаленд. Ето защо г-н Магуву беше арестуван на 3 юни и защо оттогава той е държан в мизерни условия по обвинения в нарушения на законите за държавна сигурност. Това очевидно е неприемливо.
<P>
С тази резолюция призоваваме за незабавно освобождаване на затворника, за демилитаризация на минната дейност, включване на клаузи за правата на човека в Кимбърлийския процес и преразпределението на богатството от диаманти на хората, например чрез специален суверенен фонд.
<P>
Също така, призоваваме Комисията и Съвета да бъдат изключително бдителни по отношение на въпросите на доброто управление и демокрация в Зимбабве и в диалога, който водим с тази държава, който се характеризира с недостатъчния си напредък.
<SPEAKER ID="394" NAME="Judith Sargentini">
автор. - (NL) Г-жо председател, тук сме изправени пред два въпроса или, ако бъдем точни, един човек и един въпрос. На първо място, става въпрос за Фарай Магуву, човешко същество и активист за правата на човека, който беше арестуван в Зимбабве и след това малтретиран в затвора. Второ, става въпрос за странната роля, която наблюдателят на Кимбърлийския процес изигра. Той трябваше да контролира положението в Зимбабве, а в действителност установи контакти с правителството на Зимбабве и използва информацията, получена от г-н Магуву, като по този начин го постави в неизгодно положение. Освен това в крайна сметка става въпрос и за самия Кимбърлийски процес.
<P>
В предишната си роля на лобист за организациите за развитие аз участвах в преговорите за въвеждане на тази система. Това се оказа една успешна система. Тя пресече или намали количеството на финансирането на войните в Конго, Ангола, Сиера Леоне и Либерия, осъществявано чрез продажбата на диаманти. Сега обаче съществува рискът Кимбърлийската система да бъде използвана за узаконяване на друга практика, а именно нарушението на правата на човека от режима. Те не попадат в обхвата на резолюцията и ето защо отправяме искане за изменение. Тази резолюция на Парламента изпраща послание, че проблем представляват само конфликтните диаманти, или кървавите диаманти. В крайна сметка, всички диаманти се добиват при ужасяващи условия. Това би било огромна крачка напред, защото би ни дало възможност да осъдим не само положението в Зимбабве, но и вече дългогодишните нарушения на правата на човека от анголския режим срещу Лунда. Досега не сме имали успех в тази насока, защото Кимбърлийската система представлява сътрудничество между държави, които не одобряват намесата на други държави във вътрешните им работи. Този сигнал на Европейския парламент обаче би могъл да бъде първият от поредица сигнали за постигане на промяна там.
<SPEAKER ID="395" NAME="Alain Cadec" LANGUAGE="FR">
Г-жо председател, на първо място, ще кажа, че в сравнение с тази сутрин най-накрая има малко мир и спокойствие в залата!
<P>
Госпожи и господа, подкрепих резолюцията относно положението на правата на човека в Зимбабве, и по-конкретно случая на Фарай Магуву, защото нашият Парламент не може да остане безучастен пред нарушенията на правата на човека и основните свободи, извършвани в Зимбабве от вече няколко десетилетия.
<P>
Директорът на центъра за научни изследвания и развитие, Фарай Магуву, беше арестуван от органите в неговата държава, след като осъди нарушенията на правата на човека в диамантните полета. Така той просто упражняваше своето право на свобода на изразяване и правото си да търси информация за правата на човека и основните свободи като цяло. Парламентът призовава за неговото освобождаване и за зачитане на политическите права и основните свободи от страна на Зимбабве, за да може гражданското общество да се изразява, без да се страхува.
<P>
Освен това Зимбабве трябва стриктно да се придържа към ангажиментите, поети в областта на производството на диаманти в контекста на Кимбърлийския процес, за да се прекъсне порочният кръг на финансиране на въоръжени конфликти.
<SPEAKER ID="396" NAME="Marie-Christine Vergiat" LANGUAGE="FR">
Г-жо председател, в залата е тихо, бих казала прекалено тихо и аз поне съжалявам, че няма повече колеги, които се интересуват от тези въпроси. Да се каже, че положението в Зимбабве е трагично, за съжаление, е омаловажаване. Трагично е по-отношение на икономиката, обществото и преди всичко демокрацията, принципите на правовата държава и зачитането на правата на човека. Последните избори се проведоха в атмосфера на страх. Затова арестът на Фарай Магуву, директор на центъра за научни изследвания и развитие, след интервю с г-н Чикане, наблюдател на Кимбърлийския процес, за съжаление, е само още един епизод от дългия списък с нарушения на правата на човека в тази държава.
<P>
Минните условия в диамантните полета Маранге са особено ужасяващи: принудителен труд, мъчения, контрабанда, дори убийства; всички е под контрола на военните и се извършва в полза на приятелите на г-н Мугабе. Тези условия многократно са били осъждани от неправителствените организации, включително това на г-н Магуву. Ето защо е учудващо, че г-н Чикане внесе положителен доклад, който заключава, че минните дейности там отговарят на изискванията, поставени от Кимбърлийския процес. Междусесийната среща в Тел Авив не успя да постигне решение за последващи действия във връзка с доклада. Г-жо член на Комисията, можете ли да потвърдите, че при липсата на консенсус сред държавите-членки Европейският съюз наистина се е противопоставил на възобновяването на законния износ на диаманти от Зимбабве; че ще продължи да прави това на конференцията в Санкт Петербург; че ще се бори за разширяването на Кимбърлийския процес за включване на зачитане на правата на човека; и че ще направи всичко възможно да гарантира, че държавите-членки предприемат необходимите мерки за предотвратяване на вноса на диаманти от Зимбабве, докато тази ситуация преобладава там? Можете ли да ни помогнете да разберем мотивите зад решението на г-н Чикане за даване на зелена светлина, когато изглежда, че някои от бележките в досиетата му са били иззети от агенти на тайните служби?
<P>
Европейският съюз има основен принос за хуманитарните помощи в Зимбабве. Затова неговото отношение по този въпрос трябва да бъде за пример. Той трябва да запази позициите си. Можете ли да ни кажете каква ще бъде позицията на Европейския съюз в Санкт Петербург?
<SPEAKER ID="397" NAME="Geoffrey Van Orden">
автор. - (EN) Г-жо председател, след като бях избран през 1999 г., направих всичко възможно да стимулирам Парламента да се противопостави на масивния списък с несправедливости, които Мугабе и неговите поддръжници причиниха на народа на Зимбабве. Трябва да кажа, че това е една област, в която Парламентът е единен.
<P>
Днес обсъждаме системните злоупотреби на работници в диамантните полета на Зимбабве от страна на силите за сигурност на правителството. Зимбабве е пълноправен член на Кимбърлийския процес, неформалният орган, който управлява световната търговия с необработени диаманти, и която до този момент не е направила почти нищо за спиране на подобни злоупотреби. Призовавам Кимбърлийския процес да обмисли строги мерки срещу Зимбабве за въпросните нарушения и се присъединявам към осъждането на неотдавнашния арест на Фарай Магуву, човек на съвестта, който се осмели да разкрие насилието, извършвано от службите за сигурност на Зимбабве в Чиадзва.
<P>
Правителството на Зимбабве трябва незабавно да освободи г-н Магуву, както между впрочем и всички останали политически затворници, и не трябва да забравяме, че правото на свобода на словото беше един от основните ангажименти, поети от всички страни при миналогодишното глобално световно споразумение. В момента основните медицински и хранителни нужди на голяма част от населението на Зимбабве се осигуряват от международните помощи. Правителството на Зимбабве следва да използва значителните приходи, които добивът на диаманти е вероятно да произведе, за създаване на диамантен доверителен фонд за съживяване на икономиката и осигуряване на финансиране в областта на здравеопазването, образованието и обществото, което понастоящем се осигурява от международни дарители.
<P>
За съжаление, Зимбабве все още има да постигне много, преди да можем да кажем, че населението на държавата живее в условията на свобода и демокрация и при зачитане на принципите на правовата държава. Време е за драстична промяна и Европейският съюз и държавите в южна Африка трябва да окажат по-голям натиск за установяване на добро управление в Зимбабве.
<SPEAKER ID="398" NAME="Michael Gahler">
от името на групата PPE. - (DE) Г-жо председател, фактът, че Фарай Магуву беше арестуван, защото е публикувал информация за условията в диамантните полета Маранге, показва кой наистина разполага с власт и кои са действителните властимащи в Зимбабве днес, както и че правителството на националното единство, това принудително коалиционно правителство, в действителност само упражнява власт в старата част, най-вече в областта, където живеят тези, подкрепяни от г-н Мугабе.
<P>
Поради тази причина смятам, че за нас е важно д продължим да осъждаме тези условия и, като Европейски съюз, да продължим да поддържаме черния си списък с тези, които продължават да потискат хората в Зимбабве.
<P>
Затова именно тези, които арестуваха Фарай Магуву, печелят от добива на мини и прибират печалбата от продажбата за себе си, като не я предоставят на населението на страната чрез държавния бюджет. Затова се надявам, че ще осъдим това положение с много голямо мнозинство, както и че Европейският съюз и Южна Африка най-накрая ще отправят призив за прекратяване на тези условия.
<SPEAKER ID="399" NAME="Michael Cashman">
от името на групата S&D. - (EN) Г-жо председател, нещата в Зимбабве са се подобрили, но, за съжаление, те не са се подобрили достатъчно. Станахме свидетели на строги мерки срещу г-н Магуву и други защитници на правата на човека. Станахме свидетели и на затварянето и арестуването на лесбийки, гейове и бисексуални хора, занимаващи се с превенция и консултации по въпросите за ХИВ.
<P>
Ако се изправя и се изкажа като англичанин, те ще ме пренебрегнат. В качеството ни на европейци, те ще ни пренебрегнат. Позволете ми обаче да заявя очевидното на африканските държави: знаете, че случващото се в Зимбабве е неправилно. Ако не направите нещо по този въпрос заедно, ще изгубите моралния си авторитет на континента и в света. Става дума за това, че бъдещето на Африка е във вашите ръце. Да стоите безучастно, докато хора биват арестувани, защото са искали да разкрият случаи на нарушаване на правата на човека и да защитят обикновени жени и мъже, ако не направите нищо, Африка, то сте съучастници.
<SPEAKER ID="400" NAME="Paweł Robert Kowal" LANGUAGE="PL">
Г-жо председател, винаги търсим ефективни начини за оказване на влияние върху държави, които са извън Европейския съюз - влияние, което би донесло промяна и решение за спазване на правата на човека. Тези начини никога не трябва да влияят на населението или хуманитарните помощи, а ние трябва да търсим интелигентен начин за оказване на натиск върху режима на президента Мугабе, което би означавало, че случаи като този на Фарай Магуву никога няма да се случат отново.
<P>
По отношение на защитата на правата на човека, това е въпрос на основния ни авторитет. Тук трябва ясно да заявим "Да, да; Не, не". Правата на човека или се спазват, или не се спазват. Не трябва да се задоволяваме с малък напредък. Имам впечатлението, че в някои от изказванията имаше елемент на удовлетворение от малкия напредък. Заявихме ясно: правителството на президента Мугабе няма никаква легитимност и действията му са достойни за осъждане - и ние следва да заявим това по-категорично.
<SPEAKER ID="401" NAME="Cristian Dan Preda" AFFILIATION="PPE">
(RO) Аз също искам да се присъединя към тези, които призоваха в залата за незабавното освобождаване на Фарай Магуву. Трябва да осъдим условията на задържане, на които е бил подложен, както и незачитането на основни права на човека в хода на производството.
<P>
Както знаете, ролята на организациите на гражданското общество е от съществено значение не само за гарантиране на успеха на Кимбърлийския процес, но и за защита на демокрацията в Зимбабве като цяло.
<P>
Държавата обаче не може да постигне напредък по пътя към демокрация, ако активисти за правата на човека биват принуждавани да мълчат, когато и международните медии изтъкват извършените нарушения.
<P>
Също така бих искал да подчертая, че органите в Зимбабве са задължени безпристрастно да разследват нарушенията на правата на човека, извършени в диамантните полета, и да потърсят отговорност от нарушителите. Ключовата дума в този случай е прозрачност. Гражданите на Зимбабве имат право да бъдат информирани, което означава, че органите трябва да изпълнят задълженията, които са поели доброволно като част от Кимбърлийския процес.
<SPEAKER ID="402" NAME="Ana Gomes" AFFILIATION="S&amp;D">
(PT) Случаят с Фарай Магуву показва бруталната репресия в Зимбабве, както и необходимостта да се разшири обхватът на Кимбърлийския процес. Диамантите не само следва да бъдат сертифицирани като свободни от военни престъпления, но и от нарушения срещу правата на човека, включително тези, извършвани от експлоатационни държави и дружества.
<P>
Използването на диаманти играе роля в борбата с бедността и постигането на Целите за хилядолетието за развитие. Според "Глоубъл уитнес"(Global Witness) през 2008 г. от Африка са изнесени нефт и минерали на стойност 393 мlrd. щатски долара, което се равнява на девет пъти общия размер на получените от континента помощи. Справедливото използване на природни ресурси в полза на местното население може да бъде от съществено значение за укрепване на принципите на правовата държава, за насърчаване на социалната отговорност сред дружествата, а оттам и за гарантиране на правата на човека.
<P>
В този смисъл е изключително важно Европейският съюз да приеме механизми за борба с корупцията при използването на минерали, както заявиха няколко членове на Парламента, по-специално чрез онлайн петицията на адрес www.stopcorruption.eu, която бих призовал всички да подпишат.
<SPEAKER ID="403" NAME="Franz Obermayr" AFFILIATION="NI">
(DE) Г-жо председател, аз съм много доволен, че въпросът за г-н Магуву беше повдигнат днес, защото той представлява само върхът на айсберга и както така красиво казваме: гниенето започва от върха. Робърт Мугабе, който в миналото беше политически умел борец за правата на черното население, днес е брутален диктатор, отговорен за краха на икономиката, глада и политическия терор в страната.
<P>
Неговата поземлена реформа, която започна хаотично, най-накрая достигна своя връх с отчуждаването на белите земеделски стопани, страната се превърна в пустош и 94% от населението е безработно. В крайна сметка, всеки който днес арестува активисти като г-н Магуву, заплашва ги със затвор и мъчения и отправя заплахи за семейството им, не отговаря на критериите, които следва да бъдат изпълнение в Кимбърлийския процес.
<P>
Съгласен съм с предишния оратор, че също така е необходимо да утвърдим защитата на правата на човека в Кимбърлийския процес. Вместо да отправяме искания и да се оплакваме, трябва да реагираме по един последователен начин и да подкрепим другите държави, както и да наложим санкции, за да окажем натиск върху Зимбабве, дори до степен тя да бъде изключена от Кимбърлийския процес.
<SPEAKER ID="404" NAME="Filip Kaczmarek" AFFILIATION="PPE">
(PL) Г-жо председател, всички знаем, че диамантите могат да бъдат благословия, но могат да бъдат и проклятие. Желаем доброто на Зимбабве и неговия народ и искаме промените в Зимбабве да доведат до пълна и конструктивна трансформация. Днес обаче става въпрос за някого, който може да се превърне в проклятие. Фарай Магуву беше арестуван по обвинения в публикуване на информация в ущърб на държавата. Всъщност това се случва често - органите в някои държави не разбират, че тяхната репутация се уронва и влошава от действията на тези, които нарушават правата на човека, а не от тези, които разкриват и публикуват информация за такива нарушения. Затова освобождаването на Фарай Магуву всъщност е в интерес на Зимбабве и аз се надявам, че органите ще се вслушат в призива ни по този въпрос.
<P>
Знаем за конструктивни примери за използването на диаманти за правилно развитие. Ботсуана е един такъв случай. Ето защо нашият призив за използването на приходите от диаманти за здравеопазване, образование и социални нужди е обосновано и възможно.
<SPEAKER ID="405" NAME="Corina Creţu" AFFILIATION="S&amp;D">
(RO) Случаят, който обсъждаме днес, свързан с ареста и задържането на Фарай Магуву преди повече от един месец, отразява липсата на напредък в Зимбабве по отношение на зачитането на правата на човека. Също така това хвърля светлина върху сериозната ситуация в диамантните полета в източната част на страната, където армията често бива обвинявана в извършване на престъпления, насилие и сериозни злоупотреби.
<P>
През последните 30 години режимът на Мугабе доведе Зимбабве до фалит и я превърна в хуманитарна катастрофа. Кървавите диаманти са доказателство за цинизма, показан от властимащите, които нямат скрупули и уважение към собствените си граждани.
<P>
Зимбабве нарушава стандартите, определени в Схемата за сертифициране в рамките на Кимбърлийския процес за продажба на сурови диаманти. Считам, че е задължение на Европейския съюз да предложи по-активна подкрепа на този орган на сътрудничество, за да се подсили моралният аспект на търговията с диаманти в опит да се премахне трафика им, с който се финансират конфликти и въоръжени групировки и който е следствие на варварска експлоатация.
<P>
Призоваваме за незабавното освобождаване на Фарай Магуву и апелираме към европейската дипломация да разгледа възможността за приемане на санкции срещу режима в Хараре, за да се прекрати малтретирането на активисти за правата на човека и да се сложи край на кървавото робство в диамантните полета.
<SPEAKER ID="406" NAME="Tunne Kelam" AFFILIATION="PPE">
(EN) Г-жо председател, вече изминаха почти пет седмици откакто Фарай Магуву беше задържан от органите в Зимбабве. Оттогава той е държан в ареста при неизвестни условия и лишен от личните си права.
<P>
Радвам се, че Парламентът е единен в искането си за незабавното му освобождаване, но аз се опасявам, че арестът му може да представлява пречка за резултатите от срещата в Тел Авив и за Кимбърлийския процес.
<P>
Както спомена нашият колега, г-н Van Orden, налице е системна злоупотреба с работниците в диамантните мини, а положението в Зимбабве е много типично, като огромните приходи от износа на суровини не намира отражение в условията на живот на населението, което бива държано в бедност и е изложено на всякакви болести. Също така, съм съгласен, че африканските държави играят важна роля за подобряването на условията там. Подкрепям диалога със Зимбабве от страна на Европейската комисия при условие че г-н Магуву бъде освободен и зимбабвийските органи спазят Кимбърлийския процес.
<SPEAKER ID="407" NAME="Charles Tannock" AFFILIATION="ECR">
(EN) Г-н председател, през тридесетте години, откакто Мугабе дойде на власт, Зимбабве се промени от кошница за хляб до купа за просия в Южна Африка. През изминалото десетилетие Зимбабве се характеризираше със системно и целенасочено обедняване на по-голямата част от 12-милионното му население. Някои от главорезите на Мугабе, по-специално военните лидери, станаха изключително богати чрез контрола на отчуждени земеделски земи и минерални ресурси.
<P>
Фарай Магуву смело се опита да разкрие извънсъдебните убийства и нарушенията на правата на човека от страна на армията, която контролира диамантните мини в Зимбабве. Неизбежно, богатството от тези мини в момента финансира поддръжниците на Мугабе. Затова на Зимбабве трябва да бъде отказано повторно включване в Кимбърлийския процес. Европейският съюз следва да се стреми към засилване и разширяване на целевите санкции срещу онези зимбабвийци, които са забогатели чрез търговия с така наречените "кървави диаманти". Разбира се, Фарай Магуву, който е упражнявал основното си право на свобода на словото, следва незабавно да бъде освободен от ареста.
<SPEAKER ID="408" NAME="Joanna Katarzyna Skrzydlewska" AFFILIATION="PPE">
(PL) Г-жо председател, решенията, взети през 2000 г. и впоследствие одобрени от правителствата заинтересованите страни и международната диамантна промишленост през 2003 г. в Кимбърли, бяха мотивирани от достойната идея да се сложи край на търговията с "кървави диаманти". Беше постигнато споразумение по отношение на въстаническите движения, които използваха пари, получени от продажбата на диаманти за финансиране на незаконни военни действия, с цел да се свалят от власт законно избраните национални органи. Този вид движения са причината за вътрешната дестабилизация и конфликтите, които се случват в момента в много от държавите в Африка.
<P>
Ето защо сме обезпокоени от докладите за нарушаване на правата на човека и смъртните случаи на много цивилни граждани след като армията и полицията поеха контрола на диамантната мина в Маранге. Призоваваме правителството на Зимбабве да приложи всички необходими мерки в съответствие с резолюциите на Кимбърлийския процес за възстановяване на нормалната дейност на мината. Също така осъждаме направените незаконни арести и отправяме искане за освобождаване на Фарай Магуву.
<SPEAKER ID="409" NAME="Angelika Werthmann" AFFILIATION="NI">
(DE) Г-жо председател, госпожи и господа, Кимбърлийският процес е инициатива на представители на правителства, диамантната промишленост и гражданското общество, за да се прекрати най-накрая международната търговия на така наречените "кървави диаманти".
<P>
През 2008 г. вече бяха отчетени признаци на сериозни нарушения на правилата на Кимбърлийския процес в диамантното поле Маранге в Зимбабве. Фарай Магуву е един от смелите защитници на правата на човека, който документира случаи на принудителен труд, мъчения и насилие в родната си страна. Правителството на Зимбабве доброволно се присъедини към Кимбърлийския процес; трябва да настояваме да бъдат спазени задълженията, които произтичат от това.
<SPEAKER ID="410" NAME="Кристалина Георгиева">
член на Комисията. - (EN) Г-жо председател, много съм благодарна за обсъждането, което се провежда в Парламента днес.
<P>
Междусесийната среща в рамките на Кимбърлийския процес, която се проведе в Тел Авив между 21 и 24 юни тази година, беше сериозно помрачена от ареста на Фарай Магуву. Комисията споделя опасенията на Европейския парламент и отправи искане отношението към г-н Магуву да бъде съобразено изцяло с правото му на защита. Делегацията на Европейския съюз наблюдава положението му много внимателно. Тя поддържа контакт с адвокатите на г-н Магуву, което отразява местната ни стратегия за подкрепа на защитниците на правата на човека и засилване на защитата им.
<P>
Също така призовахме Зимбабве да потвърди отново ангажимента си за ролята на гражданското общество в Кимбърлийския процес. Въпреки че мандатът на Кимбърлийския процес е насочен към предотвратяване на търговията с конфликтни диаманти, ясно е, че този процес не може да съществува във вакуум и да пренебрегва опасенията, свързани с правата на човека. Днес това послание беше категорично направено в Парламента, още повече ако признаем, че зачитането на правата на човека е принцип, който стои в основата на целта на Кимбърлийския процес.
<P>
По отношение на самата среща в Тел Авив, Европейският съюз подкрепи продължаващото изпълнение на решението от Свакопмунд и общия работен план за привеждане на минното сътрудничество в Маранге в съответствие с правилата на Кимбърлийския процес, включително прилагането на така наречения механизъм за контролиране на износа. Считаме, че по-нататъшен ангажимент със Зимбабве в рамките на Кимбърлийския процес предлага най-добрия шанс не само за гарантиране на техническо съответствие в минната област Маранге с Кимбърлийския процес, но и за подобряване на управлението на този критичен сектор на икономиката и в крайна сметка за подобряване на положението на правата на човека в Маранге.
<P>
Именно поради тези причини Европейският съюз призова Зимбабве да запази твърд ангажимент към Кимбърлийския процес и общия работен план, така че диамантите от Маранге да могат, в даден момент, да спомогнат за икономическото развитие на Зимбабве. Нашата цел е участниците в Кимбърлийския процес и Зимбабве да увеличат усилията си за постигане на консенсус по този труден въпрос в дух на диалог и сътрудничество, който винаги е ръководил процеса.
<P>
Накрая, е важно Парламентът да бъде информиран, че на среща със зимбабвийски министри, представляващи правителството на националното единство, провела се на 2 юли, баронеса Аштън, върховният представител и заместник-председател, припомни, че изпълнението на глобалното политическо споразумение, което разгледа загрижеността ни за правата на човека, принципите на правовата държава и демократичните принципи, е от основно значение за постигане на нормализиране на отношенията с Европейския съюз.
<P>
Както беше заявено по-рано, отделяме голямо значение на спазването на принципите на правовата държава и правата на човека от страна на Зимбабве. Това е въпрос, който сме повдигали многократно на различни форуми. Комисията финансира и ще продължи да финансира редица дейности в Зимбабве, в сътрудничество с организациите на гражданското общество. Ще продължим да търсим и подкрепяме начини за създаване и поддържане на открита политическа среда, където правата на човека и свободите се зачитат напълно.
<P>
По отношение на позицията на Комисията относно търговията с диаманти от Зимбабве, призовавахме за одит на съществуващите диамантени запаси, преди да продължи обсъждането на ограниченото възобновяване на износа. Европейският съюз е поканен на среща при закрити врата на основните заинтересовани страни, свикана от председателя на Кимбърлийския процес в периферията на срещата на Световния съвет на търговците на диаманти на 14 юли в Санкт Петербург, където ще се проведат по-нататъшни обсъждания на тази въпрос.
<SPEAKER ID="411" NAME="Председател">
Разискването приключи.
<P>
Гласуването ще се проведе след малко.
<P>
Писмени изявления (член 149)
<SPEAKER ID="412" NAME="Monica Luisa Macovei  " AFFILIATION="PPE">
в писмена форма. - (EN) Присъединявам се към тези, които призовават за освобождаването на Фарай Магуву. Той беше арестуван, защото е предоставял информация за Кимбърлийския процес. Той сам се предаде на полицията, след като членове на неговото семейство бяха бити, арестувани и задържани, а служителите на неговата организация се укриха. Своеволното задържане на г-н Магуву е заплашително послание, което правителството на Зимбабве изпраща на защитниците на правата на човека и свободните граждани в страната, с цел да не им позволи да оповестяват реалността в Маранге. Фарай Магуву трябва да бъде освободен от затвора незабавно. Правителството следва да върне всички конфискувани компютри, папки и материали, които принадлежат на неговата организация, да преустановят тормоза над служителите на организацията и да започнат независимо разследване на обстоятелствата, довели до ареста и задържането на г-н Магуву. Комисията и Съветът трябва спешно да разгледат това искане към правителството на Зимбабве и да го направят задължително искане.
