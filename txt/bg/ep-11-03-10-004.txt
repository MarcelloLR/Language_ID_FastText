<CHAPTER ID="004">
Превенция на природни и причинени от човека бедствия (разискване) 
<SPEAKER ID="037" NAME="Председател">
Следващата точка е разискването по въпроса с искане за устен отговор, зададен от João Ferreira, от името на комисията по околна среда, обществено здраве и безопасност на храните, към Комисията относно превенцията на природни и причинени от човека бедствия на - B7-0201/2011).
<SPEAKER ID="038" NAME="João Ferreira" LANGUAGE="PT">
Г-н председател, г-н член на Комисията, изминаха две години, откакто Комисията издаде съобщение през февруари 2009 г. относно подход на Общността за превенция на природни и причинени от човека бедствия. Значението на този въпрос беше описано накратко. Оттогава различни бедствия сполетяха Европа и имаха силно негативни последици за обществото, земята, икономиката и околната среда.
<P>
В общи линии съобщението на Комисията следваше правилен подход, макар и недостатъчен, както считаше Парламентът. В допълнение Комисията забавя изпълнението на ангажиментите, поети в това съобщение.
<P>
Един пример за това е нейният ангажимент да изготви списък с превантивни мерки, които да бъдат финансирани от Европейския съюз и осъществени от държавите-членки. Къде е този списък две години по-късно? Комисията ще чака ли следващата многогодишна финансова рамка, преди да го представи?
<P>
Междувременно през септември миналата година Европейският парламент прие доклад по същия този въпрос. Този доклад предлага пакет от важни препоръки. Важно е да се каже, че този доклад беше предшестван от много по-широк дебат, не само тук в Парламента, но също и сред широк спектър от национални, регионални и местни организации, работещи в различни фази на управлението на бедствия.
<P>
Докладът също така събра много опит от тези катастрофи с хората, които бяха засегнати от природни бедствия през миналата година. Тук бих искал да спомена някои конкретни точки от многото, които съдържа докладът. Пакет от действия бяха поставени като цели за специална подкрепа за държавите-членки с оглед на отстраняването на рискови ситуации в области като управление на горите, защита и отбрана на бреговата ивица, възстановяване и защита на речните басейни, опазване и реконструкция на населените места, които са особено уязвими по отношение на някои видове бедствия, и поддържането на селскостопанската дейност в районите, засегнати от обезлюдяване, и които са изложени на риск от природни бедствия.
<P>
Как Комисията е включила, или как мисли да включи, тези области в списъка с мерки, който трябва да се състави? Докладът също предлага създаването на публично земеделско застраховане в Европа и изграждането на система от минимални компенсации на земеделските стопани, засегнати от бедствия.
<P>
Забелязвам, че това е много различно от настоящата възможност държавите-членки да субсидират застраховането вътрешно с равносметката за състоянието на Общата селскостопанска политика. Това, което се предлага, е застраховка, финансирана от фондовете на Общността на равна основа по отношение на защита срещу бедствия за всички земеделски стопани, независимо дали са от най-нуждаещите се държавите-членки или са от богатите страни.
<P>
Както знаем, бедствията са дълбоко несправедливи и почти винаги имат най-голям ефект върху тези, които са най-малко способни да защитят себе си, било то хора или държави. Ако има една област, в която трябва да се гарантира осезаем израз на солидарността на ЕС и на принципа на сближаване, то тя е защитата на обществото, икономиката и околната среда при заплаха от бедствия.
<P>
Затова бих искал да попитам тук какво ще направи Комисията за намаляване на съществуващите дисбаланси между регионите и държавите-членки в тази област, с други думи, дали ще помага за подобряване на превенцията в регионите и държавите-членки, които са изложени на повишен риск от бедствия и разполагат с по-малки икономически възможности. Друга област, включена в доклада, е укрепване на системите за ранно предупреждение в държавите-членки и създаване на връзки между различните системи за ранно предупреждение. Какви стъпки вече са предприети в тази област? Какви са следващите стъпки, които ще предприемат? И накрая, струва си да се припомни, че в съответствие с превенцията и като се има предвид опитът, натрупан през последните бедствия, става наложително да се преразгледат правилата за Фонда за солидарност, за да се позволи по-гъвкаво и навременно мобилизиране на този инструмент.
<P>
Какво вече е направила Комисията, или какво ще направи, за това преразглеждане? Спомням си, че преди една година остров Мадейра беше ударен от голямо бедствие, което доведе до смъртни случаи и високи нива на материални щети на стратегическа инфраструктура и основно оборудване. Оттогава е изминала една година и Мадейра все още не е получил нито цент от помощта на ЕС. Какво ще предприеме Комисията, за да промени тази ситуация, когато регулирането на фонд "Солидарност" в момента казва, че "тя трябва да помогне за бързо възстановяване на нормалните условия за живот и трябва да действа бързо и ефективно, за да помогне колкото е възможно по-бързо да се мобилизират службите за действие при извънредни ситуации"? Къде е тази скорост, когато една година по-късно остров Мадейра все още не е получил нито един цент помощ от ЕС?
<P>
В заключение, г-н председател, още веднъж призовавам Комисията да приеме широкия консенсус, който този доклад привлече, когато беше гласуван и обсъден, като ясен знак, че тези препоръки - препоръките, съдържащи се в този доклад, трябва да се приложат в практиката. Много от тези препоръки вече се съдържаха в предишните резолюции на Парламента, но за съжаление нищо не беше направено и Комисията носи особена отговорност за това забавяне.
<SPEAKER ID="039" NAME="Йоханес Хаан" LANGUAGE="EN">
Г-н председател, искам да благодаря на Европейския парламент за възможността за обменяне на идеи за превенция на бедствия, и по-специално на г-н Ferreira за неговия непрестанен интерес към темата.
<P>
Бедите през миналата година бяха полезно напомняне, че ЕС и неговите държави-членки трябва да ускорят работата по превенцията на бедствия. Трябва да сме амбициозни. Всички знаем, че инвестирането в превенция на бедствия се отплаща. В същото време осигуряването на разходноефективни и по-големи инвестиции в превенцията на бедствия е предизвикателство.
<P>
В момента оценяваме ефективността на съществуващите финансови инструменти на ЕС. Също така разработваме каталог на мерките по превенция, които да бъдат разгледани от държавите-членки за финансиране от ЕС.
<P>
Нашата цел е да увеличим въздействието на финансирането от ЕС и да ускорим изпълнението на помощта по фонда за регионална подкрепа. Също така търсим иновативни инструменти за финансиране, като например създаване на застрахователен пул за споделяне на рискове. Ефективните инвестиции в превенцията на бедствия ще спомогне за спасяване на човешки живот, за ограничаване на щетите и в крайна сметка за спестяване на пари.
<P>
Също така се работи върху действия за подобряване на познанията ни за бедствията. Работихме с Европейската агенция по околна среда върху доклад за оценка на честотата на бедствия в Европа и тяхното въздействие върху хората, икономиката и екосистемите. Нуждаем се също от ясни и прозрачни оценки на рисковете, пред които сме изправени.
<P>
На 21 декември миналата година издадохме документ с насоки за национална оценка на риска и картографиране, за да насърчим държавите-членки в поощряването на всеобхватна култура за управление на риска. Развиването на пълноправна политика за управление на риска ще изисква включването на всички участници. Повишената честота и интензивност на бедствията в Европа следва също да предостави допълнителни стимули на държавите-членки да инвестират в подготовка и да изграждат капацитета си.
<P>
Освен елементите за превенция, също толкова важно е държавите-членки и Европа като цяло да бъдат в състояние да осигурят възможно най-добрата реакция. През октомври миналата година очертахме нашето предложение за политика за европейски капацитет за реагиране при бедствия. Нашата цел е да се подобри ефективността, съгласуваността и видимостта на реакцията на ЕС при бедствия.
<SPEAKER ID="040" NAME="Richard Seeber" LANGUAGE="DE">
Г-н председател, г-н член на Комисията, госпожи и господа, солидарност е точната дума за начало. Когато се случват бедствия - били те природни или причинени от човека, ние трябва да бъдем обединени в Европа. Това е в центъра на европейската интеграция.
<P>
Втората ключова дума, която трябва да споменем тук, е скоростта. Важно е да се осигури помощ бързо, защото бързата помощ е най-ефективната форма на помощ.
<P>
На трето място обаче, трябва да отбележа, че преди всичко държавите-членки са отговорни за защитата на населението, където е възможно, от такива бедствия. Трябва да проучим как можем да използваме европейските средства, а също и средствата, които са на разположение, по по-ефикасен и по-ефективен начин. Въпреки това трябва да отбележа, че много държави-членки призовават за европейски средства, за да прикрият факта, че те самите взимат неадекватни мерки.
<P>
Какво можем да направим на равнище ЕС? Имаме два основни компонента на разходи: първо, Европейския фонд за регионално развитие, за който отговаря членът на Комисията, г-н Хаан, и второ, Земеделския фонд, по отношение на които бихме могли да оползотворим по-добре използването на наличните средства. Превенцията е ключът. Тоест много бедствия, и по-конкретно наводнения, биха могли да бъдат предотвратени чрез подходящо териториално планиране. Вече имаме директива за наводненията, във връзка с която стана ясно, че в действителност можем да постигнем много с нашите съществуващи ресурси, ако предприемем правилните мерки - като например картографиране, оценка на риска и, като трета мярка, създаване на превантивни планове за действие.
<P>
Бих искал Комисията, в допълнение към превантивните мерки, които е изготвила, да разгледа по-специално сушата и недостига на вода. В тези области все още ни липсва инструмент като Директивата за наводненията, а бихме могли да направим много неща тук.
<P>
Що се отнася до самия каталог от превантивни мерки, трябва да кажа, че отразяването със сигурност е от решаващо значение в това отношение; с други думи, че ние се опитваме да отчетем тези аспекти в други области на политиката. Под надзора на Комисията държавите-членки трябва също да изготвят карти на риска за всички области.
<SPEAKER ID="041" NAME="Edite Estrela" LANGUAGE="PT">
Г-н председател, това е повтарящ се дебат в Парламента. За съжаление, природни и предизвикани от човека бедствия стават все по-чести и опустошителни.
<P>
Въпреки че отговорността за предотвратяване на бедствия принадлежи преди всичко на държавите-членки, Европейският съюз може да направи важен принос. Има някои инструменти на Общността в подкрепа на това действие за превенция на бедствия.
<P>
Въпреки това е важно тези инструменти да бъдат оценени, така че да можем по-добре да идентифицираме пропуските. Освен това механизмите за финансиране също трябва да бъдат подобрени. Вече беше споменато тук, но бих искала да повторя, че в случая на Мадейра там все още не е имало обещание за помощ и е ясно, че жертвите на тази катастрофа не може да чакат вечно.
<P>
Няколко пъти беше поискано от Комисията да изготви насоки на Общността за картографиране на риска. Искам също да подчертая значението на осъществяването на пълна инвентаризация на източниците на информация, защото е възможно да се процедира по подходящ начин само ако има точна информация.
<P>
Някои от идеите и предложенията, представени в доклада на г-н Ferreira, се съдържаха в моя доклад, който беше приет от Парламента през 2006 г., и Комисията все още не е дала отговор на много от тези предложения. Ето защо искам да попитам члена на Комисията дали може да докладва за извършената досега работа във връзка със създаването на Европейска обсерватория за сушите, както и за директива относно горските пожари.
<SPEAKER ID="042" NAME="Catherine Bearder" LANGUAGE="EN">
Г-н председател, летата са по-горещи, а бурите са по-сурови. Валежите са по-променливи и на континента ни се причиняват живото-застрашаващи пожари от зачестилите суши. Едва ли има държава, в която да не е имало природно бедствие през последните няколко години и това е без да броим причинените от човека катастрофи като Чернобил и по-наскоро - замърсяването на язовира в Унгария.
<P>
Гражданите очакват от своите избрани представители да гарантират, че планирането на тяхната защита е ефективно, надеждно и в готовност. Имахме много обещания и доклади на Комисията, но са налице малко конкретни действия. Беше ни обещан напредък в създаването на мрежа от компетентни национални служби в държавите-членки. Карта на активите, която да е лесно достъпна и готова да се използва при бедствие, беше обещана през 2009 г. Сега трябва да бъде поискано от националните органи да поставят в режим на готовност техническото оборудване, така че да е на разположение за бърза европейска помощ, когато е необходимо.
<P>
В моя регион, в Бракнел се намира световноизвестен център със среден обсег за прогнозиране на времето. Неговата информация от различни източници в реално време по целия свят помага на плавателни съдове, самолети и на планиращите действия при аварии, но освен от такъв вид съоръжения ние се нуждаем от повече. Трябва да знаем къде се намират обучените екипи за спешна помощ. Трябва да знаем къде са спешните доставки на храна, палатките и одеялата.
<P>
Трябва да знаем къде са съоръженията, които ще спасят живота на гражданите на нашия Съюз, когато те се нуждаят от тях. Комисията трябва да излезе с тези планове сега. Утрешното бедствие може да се окаже точно зад ъгъла.
<SPEAKER ID="043" NAME="Marisa Matias" LANGUAGE="PT">
Г-н председател, искам да започна с това, че напълно подкрепям казаното от моя колега. Превенцията на природни и причинени от човека бедствия е от огромно и нарастващо значение и Комисията систематично ни представя няколко цели за процедурата и графика.
<P>
Въпреки това има много сложен проблем, който вече споменах. Фонд "Солидарност" е инструментът, който обикновено реагира при тези ситуации, но реагира след много, много дълъг период от девет месеца до една година и това е след бедствие. Както вече беше споменато, и ще продължа да повтарям това колкото пъти е необходимо, в Мадейра имаше огромна катастрофа преди една година, а все още не са получени никакви помощи.
<P>
Затова бих искала отново да подчертая този въпрос: не е ли време Комисията да преразгледа процедурата за свой собствен фонд и модел на финансиране? Как можем да поддържаме един фонд, за да се справяме с все по-драстичните извънредни ситуации? Не знаем къде ще се случи, но знаем, че ще се случи, а изменението на климата е налице като доказателство. Ето защо изключението никога не може да се прилага по отношение на ситуация, което възниква редовно.
<SPEAKER ID="044" NAME="Jaroslav Paška" LANGUAGE="SK">
Г-н председател, има голямо поле за подобрение по отношение на съществуващите механизми за предотвратяване на природни и причинени от човека бедствия.
<P>
Докато в случая с предприеманите срещу природни бедствия превантивните мерки трябва да стремим най-вече към подобряване на системите за наблюдаване на природни явления - независимо дали са промени във времето или тектонични промени, а след това към подобряване на математическите модели за оценка и прогнозиране на промените, техните последствия и съответните механизми за предупреждение и последваща евакуация, то в областта на причинените от човека бедствия можем да работим много по-ефективно.
<P>
Тъй като ние сме наясно с рисковете при различни човешки дейности, особено търговски дейности, които застрашават околната среда, знаем как по превантивен начин да намалим риска от възможни бедствия, произтичащи от изпълнението на всякакъв вид склонни към риск дейности чрез добри регулаторни мерки. Една превантивна регулаторната рамка обаче, точно както системите за наблюдение, контрол, санкции и ограничаване, трябва да бъде всеобхватна и трябва да се прилага с пълна задълбоченост и внимание.
<P>
В интерес на защитата на здравето и живота на нашите граждани ние трябва да работим систематично за подобряване на тези механизми за защита срещу бедствия.
<SPEAKER ID="045" NAME="Ville Itälä" AFFILIATION="PPE">
(FI) Г-н председател, можем да приемем това, което беше казано тук. Бедствията продължават да увеличават броя си. ЕС наистина би могъл да направи много в това отношение: обмен на информация, подкрепа и солидарност. Тук, разбира се, се печели добавена стойност, което е и съвсем очаквано от Европейския съюз, що се касае до тези теми.
<P>
Самият аз обаче бих искал да се възползвам от тази възможност и да задам на члена на Комисията един въпрос. До преди три-четири години имаше огромни горски пожари в Русия, които доведоха до огромни поражения от дима в моята страна, Финландия. Много хора действително претърпяха сериозни здравословни проблеми, причинени от този дим. По онова време Европейският парламент реши да призове Комисията да преговаря за споразумение с Русия за това, как ЕС може да оказва помощ в такива случаи и да предоставя необходимата помощ, от която Русия тогава се нуждаеше, но която не се съгласи да приеме. Бих искал да знам дали Комисията е отбелязала напредък в тази област и дали е приложила мерки.
<P>
Бедствията не се ограничават само до ЕС: те се появят и отвъд нашите граници и често имат въздействие върху държавите-членки на ЕС. Бих искал да знам какъв напредък е постигнат с Русия по този въпрос.
<SPEAKER ID="046" NAME="Mario Pirillo" AFFILIATION="S&amp;D">
(IT) Г-н председател, госпожи и господа, през последните 15 години броят на природните и причинените от човека бедствия се е увеличил значително и ние виждаме явления, които са по-тежки и по-чести в почти всички страни от Европейския съюз и са със сериозни последици за икономиката, инфраструктурата и екосистемите.
<P>
Нуждаем се от спешен подход на ЕС за развитие на превантивните политики и идентифициране и адаптиране на съответните финансови инструменти. Европейският фонд за солидарност и националните фондове вече не са в състояние да се справят с честите бедствия.
<P>
Бих искал да попитам члена на Комисията, който присъства, кога ще бъде възможно да предостави данни и карта на рисковите области, както беше обявил в съобщението си от 23 февруари 2009 г.? Накрая, изразявам съжалението си, че Директивата за почвите за подобряване на управлението на земята беше блокирана за известно време в Съвета.
<SPEAKER ID="047" NAME="Daciana Octavia Sârbu" AFFILIATION="S&amp;D">
(RO) Г-н председател, след екологичната катастрофа в Унгария през октомври миналата година няколкократно привличах вниманието на Европейската комисия към въпроса за превенция на бедствия в минната промишленост. В случая на минния сектор инцидентите често могат да имат трансгранично въздействие. Това е още една причина, поради която Европейският съюз има задължението да гарантира, че се предприемат всички възможни мерки за намаляване на риска от аварии и се подобрява скоростта и ефикасността на реакция, когато тези инциденти все пак се случат.
<P>
Получих потвърждение от Комисията в отговор на въпросите ми, че отпадъците, изхвърлени в околната среда при инцидента в Унгария, включително и в река Дунав, наистина са били токсични, въпреки че това първоначално беше отречено от органите. Това е съвършено ясен пример за регламенти, които не се прилагат - една ситуация, която трябва да се промени колкото е възможно по-скоро.
<P>
Задължение на Европейската комисия е да предприеме спешни действия след резолюцията, приета миналата година от Европейския парламент, която призовава за забрана на използването на технологии, базирани на цианид, в минното дело, тъй като представляват огромни трансгранични заплахи за екосистемите.
<SPEAKER ID="049" NAME="Rareş-Lucian Niculescu" AFFILIATION="PPE">
(RO) Г-н председател, докладът относно подхода на Общността за превенция на природни и причинени от човека бедствия, приет през септември 2010 г., съдържа няколко важни препратки, насочени директно към селското стопанство. В доклада специално се споменава фактът, че селскостопанското производство е уязвимо към климатични явления като суша, слана, градушка, горски пожари, наводнения, свлачища и др. Докладът също съдържа няколко важни предложения, насочени към смекчаване на въздействието на тези проблеми. Авторът вече спомена идеята за предоставяне на някои гаранции за селското стопанство.
<P>
Бих искал да подчертая значението на ефективното справяне с тези предизвикателства, особено в контекста на бъдеща обща селскостопанска политика, чиято цел е селското стопанство да играе роля както в производството на храни, така и основна роля в опазването на околната среда.
<SPEAKER ID="050" NAME="Csaba Sándor Tabajdi" AFFILIATION="S&amp;D">
(HU) Г-н председател, през октомври миналата година Унгария получи експертна помощ и материални ресурси, за да се справи с щетите, причинени от бедствието с червената утайка, а все още не е предоставена съществена помощ. Беше изключително трудно да се обясни на хората защо може да се предостави хуманитарна помощ на гражданите на страни извън ЕС, но не и на държавите-членки на ЕС. Очевидно е, че принципът "замърсителят плаща" трябва да се прилага в случаите на промишлени аварии, но в повечето от случаите тези предприятия не разполагат с достатъчно пари. Комисията обеща да направи застраховката за екологична отговорност задължителна за всички предприятия, ангажирани в опасни дейности. В същото време аз предлагам - с адекватно регулиране - фондът "Солидарност" да бъде открит за частичното намаляване на промишлените катастрофи, подчертавам, частично...
<P>
(Председателят отнема думата на оратора)
<SPEAKER ID="051" NAME="Franz Obermayr" AFFILIATION="NI">
(DE) Г-н председател, концепцията за превенция на бедствия, особено когато нашите унгарски приятели са замесени, очевидно заслужава голямо внимание, защото нещо се обърка при справянето с бедствието с токсичната утайка в Унгария през октомври миналата година. В доклада си Комисията установи, че съществуват ясни пропуски от страна на местните органи, който не успяха да класифицират опасните отпадъчни води и направиха големи грешки във връзка със строителните работи по резервоара. Освен това Комисията установи, че Европейският каталог на отпадъците - Директивите за минните отпадъци - не е бил транспониран в унгарското право. Ето защо е важно отделните държави-членки да включват европейските стандарти в своите правни норми по обвързващ начин.
<P>
В допълнение към превенцията на бедствия, правилното прилагане на тези европейски стандарти също е важно, тъй като е обмен на добри практики и подпомагане на държавите-членки да си помогнат сами. Особено през тази година на доброволчеството е важно и правилно държавите-членки да положат усилие да последват примера на тези държави-членки, които на цялата си територия имат доброволни пожарни бригади, спасителни служби и т.н.
<SPEAKER ID="052" NAME="Iosif Matula" AFFILIATION="PPE">
(RO) Г-н председател, едно от най-големите предизвикателства пред Европейския съюз в момента е увеличаването на тежестта и последствията от природни бедствия. Статистиката сочи, че в последните 20 години са настъпили 953 бедствия в Европа, които са причинили почти 90 000 смъртни случаи и икономически загуби в размер на 269 милиарда щатски долара.
<P>
За да може да се противодейства на последиците, причинявани от тези явления, се изисква диаграма на риска, заедно с един съгласуван план за управление на факторите на околната среда. Запазването и разширяването на залесените райони, както и зелените пояси в градска среда, трябва да бъде приоритет за всички нас. Жизненоважно е да отдадем значението, което се дължи на дейностите за информиране и образоване на широката общественост с цел предотвратяване на последствията от бедствия. Международният ден за намаляването на природните бедствия е добър пример за това. Мисля също така, че всички инструменти трябва да бъдат направени по-ефективни...
<P>
(Председателят отнема думата на оратора)
<SPEAKER ID="053" NAME="Luís Paulo Alves" AFFILIATION="S&amp;D">
(PT) Г-н председател, опасенията, изразени тук по отношение на превенцията и реагирането при бедствия, е въпрос на голяма чувствителност и от изключително значение за нашия народ, който не може и не трябва да бъде каран да чака.
<P>
Говорим за много чувствителни ситуации, които касаят безопасността на хората и тяхната собственост и които често ни засягат всички поради загубата на човешки живот, разрушаването на семейства и съсипването на цели поминъци. Въпреки това всички наши демонстрации не означават нищо в сравнение с трагедиите, които чрез медиите достигат до всички нас и ни карат да осъзнаваме, че не може да изоставаме с работата, която трябва да вършим, за да предотвратим, намалим или помогнем по друг начин в тези ситуации.
<P>
Г-н член на Комисията, моите колеги изтъкнаха този въпрос много добре. Това е случай, в който ЕС може по-добре да покаже на обществеността, че съществува, за да помага на хората за предотвратяването на бедствия и преди всичко за да предлага подкрепата си, когато те се нуждаят най-много от нея и са най-уязвими, когато бедствията наистина се случат.
<SPEAKER ID="054" NAME="Andreas Mölzer" AFFILIATION="NI">
(DE) Г-н председател, г-н член на Комисията, ние сме запознати много добре с факторите, които доведоха до увеличаване на броя на бедствията в последните години: знаем за изменението на климата, експлозивната индустриализация в развиващите се страни и нарастващото население на света, наред с други неща.
<P>
Въпреки това е факт, че много бедствия просто се причиняват от човека и в тази връзка трябва да кажем, че трябва да се прилага принципът "замърсителят плаща". Автоматичното директно обаждане за помощ от ЕС е грешен подход. Въпреки това наистина се призовава за европейска солидарност, разбира се, където бедствията действително възникват в резултат на непреодолима сила, когато се случват истински природни бедствия. Във връзка с това няма съмнение, че нашата европейска солидарност трябва да започне с превенция - например във връзка със защитни структури за предотвратяване на лавини, за защита от наводнения, картографиране и системи за наблюдение.
<P>
В допълнение, ние наистина трябва да имаме нещо като европейска "услуга при бедствия", която да може да се използва, ако е необходима помощ много бързо, така че да се избегнат най-тежките последствия.
<SPEAKER ID="055" NAME="Seán Kelly" AFFILIATION="PPE">
(EN) Г-н председател, днес много се говори за разни ключови термини, но ключов термин е първата дума на таблото: превенция. Както се казва в старата поговорка: "По-добре превенция, отколкото лечение" и ние определено трябва да се опитаме да предотвратяваме природните бедствия въз основа на последните тенденции, да съставим някаква прогноза и да предвидим превантивни действия.
<P>
Нуждаем се също от някакъв вид трансевропейски механизъм за застраховане, защото в противен случай засегнатите райони няма да могат да си позволят застраховки. Например в собствения ми район, в град Клонмел, застраховките са се увеличили шест пъти поради риска от наводнения.
<P>
И накрая, искам да попитам колко страни могат действително да кажат, че са се съобразили с препоръките на Комисията, особено във връзка с Директивата за наводненията? Знам, че в моята страна не е приложена правилно. Държавите трябва да поемат отговорност по същия начин, както и Комисията. Като работим заедно, можем поне да преодоляваме трудностите.
<SPEAKER ID="056" NAME="Georgios Koumoutsakos" AFFILIATION="PPE">
(EL) Г-н председател, г-н член на Комисията, всички ние извличаме един определен извод от огромните, катастрофални горски пожари, които почти всяко лято се разразяват в държавите-членки в южната част на Европа и в които Гърция има ужасяващ и травмиращ опит: ключовата дума в бързото и ефективно справяне с природни и причинени от човека бедствия в Европа е "солидарност". Освен това Договорът от Лисабон въвежда клауза за солидарност за предоставяне на помощ на държавите-членки, които страдат от последиците от природните бедствия.
<P>
Трябва да се подготвим за правилното и ефективно прилагане на тази клауза. В противен случай все едно пренебрегваме 70 % от европейските граждани, които биха се възползвали от помощта, за която Европейският съюз е създал разпоредба, в случай че страната им бъде изправена пред природно бедствие. Важно е да не допускаме съображения за бюджета да засягат политиката и финансирането за гражданите във връзка с превенцията на бедствия.
<P>
Важно е също така...
<P>
(Председателят отнема думата на оратора)
<SPEAKER ID="057" NAME="Йоханес Хаан" LANGUAGE="DE">
Г-н председател, първо, бих искал да благодаря на всички за техния широк принос към разискването. Винаги, когато отправяте директни запитвания, попадащи в компетентността на моята колега, г-жа Георгиева, ние ще ви предоставяме писмени отговори, например по отношение на статуса на разговорите и преговорите с Русия по въпроса за информацията и наблюдението.
<P>
Въпреки това бих искал да използвам тази възможност - тъй като европейският фонд "Солидарност" попада в рамките на моята компетентност, за да ви кажа, че този фонд е инструмент, който е създаден преди седем или осем години и не се финансира от бюджета. Всеки път, когато се случи бедствие, трябва да се следва една много сложна процедура - първо, има оценка и след това има съвместно решение на Европейския парламент и Съвета - което може да доведе до забавяне.
<P>
В конкретния случай с Мадейра мога да ви кажа, че в рамките на следващите 14 дни ще получим подпис и плащане. Забавянето беше причинено и от факта, че държавата-членка много закъсня с осигуряването на голяма част от необходимата информация. Това също трябва да бъде взето под внимание. В крайна сметка ние също трябва да бъдем в състояние да докажем, и трябва също да бъде възможно да се провери, за какво са били използвани в действителност средствата. Независимо от това структурата на фонд "Солидарност" също трябва да продължи да се развива. В момента в Комисията се провеждат дискусии на тази тема.
<P>
Въпросът с оценката на сушите е - честно казано - сравнително труден за отразяване. Ситуацията е различна по отношение на технологичните бедствия например. Тези въпроси трябва да бъдат преразгледани на фона на опита, който натрупахме през последните години.
<P>
Що се отнася до средствата, предвидени в областта на структурните фондове например, общо 7,5 млрд. евро са на разположение в цяла Европа през текущия финансов период за предотвратяване на риска и съответните мерки за защита на околната среда. От тях около 20 % вече са разпределени по конкретни проекти.
<P>
Като членове на ЕП от даден район или провинция вие и аз знаем, че често възникват административни проблеми между регионите и държавите-членки, тъй като не е ясно кой за какво е отговорен. На практика това често води до забавяне в изпълнението на проектите. Преодоляването на тези проблеми би било едно важно постижение, тъй като е в интерес на хората и регионите ние реално да използваме парите, които са на разположение, а не да се проваляме за сметка на административни или бюрократични проблеми или да позволяваме на тези проблеми водят до забавяния.
<P>
Накрая, бих искал да кажа, че ние действително възнамеряваме да представим законодателно предложение в края на годината за това, как можем да предприемем по-целенасочен подход по отношение на начина, по който наблюдаваме и реагираме при бедствия в цяла Европа. Бих искал да ви благодаря още веднъж за вашата отдаденост и постоянство по този въпрос и бих искал да ви помоля също така да продължите - и завършвам с това - да обръщате толкова много внимание на прилагането и използването на финансовите ресурси, които по принцип са на разположение на държавите-членки.
<SPEAKER ID="058" NAME="Председател">
Разискването приключи.
<P>
Писмени изявления (член 149)
<SPEAKER ID="059" NAME="Ádám Kósa" LANGUAGE="HU">
В своето съобщение от 23 февруари 2009 г., озаглавено "Подход на Общността за превенция на природни и причинени от човека бедствия", Комисията, наред с други неща, прие задачата за съгласуване на наличните и съществуващи източници на информация за превантивни мерки и катастрофи. Бих искал да използвам тази възможност, за да отбележа, че начинът, по който правителството на Нова Зеландия се справи с уведомяването на глухи хора и хора с увреден слух по време на последната катастрофа, е вдъхновяващ пример, който трябва да се приложи в практиката. В края на 2010 г. правителството на Нова Зеландия публикува няколко материала с ресурси, както и DVD, които подготвиха засегнатите хора, органите и населението да използват езика на жестовете при евентуална катастрофа. Тази практика спаси човешки живот, а също и имущество. Според местните граждански организации и Световната федерация на глухите (www.wfdeaf.org) правителството в Куинсланд и Австралийският орган за комуникации и медии (ACMA) трябва да се гордеят - въпреки трагедиите, които за съжаление все пак се случиха - с успеха, постигнат от тяхната отлична подготовка и сътрудничество и по-специално от предоставянето на жива и незабавна комуникация, която беше осигурена за глухите. Предвид всичко това се надявам, че Комисията ще прегледа добрата практика на тази държава, която не членува в ЕС, и ще популяризира и насърчи прилагането й в държавите-членки, както и в обхвата на прилагането на ресурсите на ЕС.
