<CHAPTER ID="017">
Създаване на мрежа от служители за връзка по въпросите на имиграцията (разискване)
<SPEAKER ID="106" NAME="Председател">
Следващата точка е докладът на Agustín Díaz de Mera García Consuegra - от името на комисията по граждански свободи, правосъдие и вътрешни работи, относно предложението за регламент на Европейския парламент и на Съвета за изменение на Регламент (ЕО) № 377/2004 на Съвета за създаване на мрежа от служители за връзка по въпросите на имиграцията - C7-0055/2009 -.
<SPEAKER ID="107" NAME="Agustín Díaz de Mera García Consuegra" LANGUAGE="ES">
Г-жо председател, в началото искам да благодаря на моите колеги, г-жа Guillaume, г-н Илчев, г-жа Keller, г-жа Wikström и г-н Tavares. Помощта, която ми оказаха, усъвършенства доклада.
<P>
Искам специално да привлека вниманието на Съвета и на Комисията върху терминологията. Според мен ще бъде по-уместно, ако използваме термина "неправомерна имиграция". Досега нелегалната имиграция се определяше като "незаконна" имиграция във всички законодателни инструменти, които Европейският съюз е приел.
<P>
Макар да е вярно, че в някои държави-членки неправомерното влизане или престой представлява правонарушение, а в други терминът "неправомерен" няма правно или семантично значение, в много други държави-членки неправомерното влизане или престой не представлява противозаконно действие, поради което не следва по принцип да считаме тези действия за престъпления.
<P>
Поради това в изложението на мотивите в доклада се изисква институциите да преразгледат използваната терминология, като се подчертава необходимостта да се намери по-прецизно и подходящо определение за явлението нелегална имиграция.
<P>
А сега по същността на въпроса, мрежата от служители за връзка по въпросите на имиграцията беше създадена с Регламент (ЕО) № 377/2004 на Съвета. В този инструмент се посочва, че служителите за връзка ще бъдат представители на държава-членка, които са командировани в чужбина от службата по имиграцията или от други компетентни органи, с цел да установят или да поддържат контакти с органите на приемащата държава, за да допринесат за превенцията на незаконната имиграция и за борбата с това явление, за връщането на незаконните имигранти и за управлението на законната имиграция.
<P>
След влизането в сила на регламента беше създадена Европейската агенция за управление на оперативното сътрудничество по външните граници на държавите-членки на Европейския съюз (Frontex), чиито основни задачи са да координира оперативното сътрудничество между държави-членки в областта на управлението на външните граници; да подкрепя държавите-членки за обучението на националните граничари; да извършва анализи на риска; да следи за напредъка в изследванията в областта на контрола и наблюдението на външните граници; да подкрепя държавите-членки при обстоятелства, които изискват засилена техническа и оперативна помощ по външните граници и да им предоставя необходимата подкрепа за организирането на съвместни операции по екстрадиция.
<P>
Очевидно е, че важната мисия, възложена на Frontex, може да бъде постигната по по-ефективен начин, ако агенцията използва познанията и опита на мрежата от служители за връзка по въпросите на имиграцията, особено ако вземем под внимание факта, че Европейската агенция няма бюра или представители извън територията на ЕС.
<P>
Целта на предложеното изменение на Регламент (ЕО) № 377/2004 е служителите за връзка по въпросите на имиграцията и Frontex, да извлекат взаимна полза от обмена на познания и опит, като това е въпрос, който не беше разгледан в първоначалния регламент.
<P>
Освен това с предложеното изменение се предлага достъпът до информацията, получена чрез мрежите от служители за връзка да се осъществява чрез ICONet (информационна и координационна мрежа с повишено ниво на сигурност на отделните служби на държавите-членки, отговарящи за управление на миграционните потоци); предоставяне на достъп до Фонда за външните граници с цел да се подпомогне създаването на мрежи от служители за връзка, и накрая, създаване на механизъм за представяне на доклади относно дейността на мрежата и определянето на конкретни райони, представляващи интерес в областта на имиграцията.
<P>
Съответните правни основания на предложението са член 63, параграф 3, буква б) и член 66 от Договора за създаване на Европейската общност.
<P>
Ще приключа тук, г-жо председател, и ще представя още коментари при второто ми изказване.
<SPEAKER ID="108" NAME="Сесилия Малмстрьом" LANGUAGE="EN">
Г-жо председател, искам да изразя голямата си благодарност на комисията по граждански свободи, правосъдие и вътрешни работи като цяло, и конкретно на докладчика, г-н Díaz de Mera García Consuegra, както и на докладчиците в сянка за извършената работа по този много важен въпрос и приветствам съгласието, постигнато със Съвета.
<P>
Предложеното изменение ще предостави възможност за по-тясно сътрудничество между Frontex и мрежата от служители за връзка по въпросите на имиграцията, като това ще подобри обмена на информация чрез информационната мрежа с повишено ниво на сигурност, свързана към Интернет и ще гарантира надлежното осведомяване на Съвета и на Парламента за дейността на тези мрежи.
<P>
Също така съм удовлетворена от факта, че чрез предложените от Парламента изменения ще се прилага подход, основаващ се на правата на човека, когато се представят доклади относно положението по въпроси, свързани с неправомерната имиграция в съответните трети страни. Позволете ми да отбележа, че съм напълно съгласна с докладчика, че следва да използваме термина "неправомерна" миграция. За съжаление в член 79 от Договора се използва "незаконна", поради което този термин е тук, но лично аз също винаги използвам термина "неправомерна" миграция, така че съм напълно съгласна с Вас.
<P>
Благодарение на измененията в регулаторната рамка, които въведохте, и в съответствие с програмата от Стокхолм, мрежата от служители за връзка ще бъде променена по начин, който ще подобри техния принос за по-добро разбиране на причините, които лежат в основата на миграционните движения с оглед на правилното преодоляване на тези явления. Поради това се надявам, че когато утре гласувате по изменения регламент, той ще бъде приет без отлагане и това ще ни позволи да използваме по-ефективно този много важен инструмент за управление на миграцията въз основа на сътрудничество.
<SPEAKER ID="109" NAME="Carlos Coelho" LANGUAGE="PT">
Г-жо председател, г-жо член на Комисията, госпожи и господа, в Парламента винаги подкрепяме предложенията, чиято цел е да се отговори на необходимостта от адекватно управление както на законните, така и на незаконните или нелегалните миграционни потоци. Настоящото предложение също е част от този процес и целта му е да се въведат изменения - които г-н Díaz de Mera вече представи много компетентно - в Регламент (ЕО) № 377/2004 на Съвета за създаване на мрежа от служители за връзка по въпросите на имиграцията, за да се създадат необходимите взаимодействия между този важен инструмент за сътрудничество и Европейската агенция за управление на оперативното сътрудничество по външните граници на държавите-членки на Европейския съюз (Frontex), която беше създадена по-късно.
<P>
Като представители на държавите-членки в чужбина отговорност на служителите за връзка - понастоящем командировани в над 130 трети страни - е да поддържат необходимите контакти с органите на приемащата държава, за да допринесат за превенцията на незаконната имиграция и за борбата с това явление, за връщането на незаконните имигранти и за управлението на законната имиграция, Тъй като Frontex няма постоянни представители извън територията на Съюза, става очевидно каква важност е придобило това сътрудничество. Frontex трябва, въз основа на информацията, събрана от служителите за връзка, да продължава анализите на риска и да укрепва оперативното сътрудничество между държавите-членки и трети страни.
<P>
Информацията, получена от тези мрежи след това ще се предава чрез използване на ICONet - информационна мрежа с повишено ниво на сигурност за координация на службите, отговорни за управлението на миграционните потоци в държавите-членки - и същевременно ще позволи на тези мрежи да се възползват от средствата, които се предлагат чрез Европейския фонд за външните граници.
<P>
Тъй като г-н Díaz de Mera сигурно вече се пита защо не съм го споменал още, искам да подчертая, че той свърши прекрасна работа, не само по отношение на качеството и усилията, които вложи, както той винаги се справя с подобни доклади, но също и поради усилията, които положи за постигане на съгласие по този важен въпрос на първо четене.
<SPEAKER ID="110" NAME="Claude Moraes">
от името на групата S&D. - (EN) Г-жо председател, възползвайки се от възможността да говоря от името на докладчика в сянка от групата на Прогресивния алианс на социалистите и демократите в Европейския парламент, г-жа Guillaume, искам да благодаря на докладчика, г-н Díaz de Mera García Consuegra, че проведе активни консултации с всички докладчици в сянка, както обикновено постъпва и успешно придвижи преговорите със Съвета.
<P>
Докато предложението на Комисията съдържа предимно технически изменения, според мен настоящият доклад позволи по-добро разбиране и разглеждане на сложния характер и обхвата на дейността на служителите за връзка. Служителите за връзка по въпросите на имиграцията действително участват в изключително сложни и трудни дейности. Поради това е абсолютно необходимо - по причини, свързани с прозрачността - да се стимулира по-добрият обмен на информация между Европейския парламент, от една страна, и организации като Службата на върховния комисар на ООН за бежанците и Европейската служба за подкрепа в областта на убежището, от друга страна. Също така е изключително важно в задачите на служителите за връзка по въпросите на имиграцията да се включи и да се насърчава подходът, насочен към правата на човека, който членът на Комисията спомена току-що. Със сигурност не е необходимо да припомням, че във връзка с преодоляването на смесените миграционни движения, командироването на служители за връзка по въпросите на имиграцията в трети страни може да породи известни опасения от гледна тока на основните права на човека, по-специално по отношение на правото на лицата да напускат дадена държава, включително собствената, както и правото на лицата, търсещи убежище, да търсят спасение и да намерят защита от преследване.
<P>
И накрая, по отношение на оживеното разискване по терминологията, изложението на мотивите съдържа задоволителен компромис на това, което изглежда представлява безкраен спор. Ще завърша, като благодаря на г-н Díaz de Mera García Consuegra и отбележа, че нашата група ще подкрепи напълно неговия доклад.
<SPEAKER ID="111" NAME="Станимир Илчев">
от името на групата ALDE - Аз също искам да се присъединя към тези, които оценяват високо усилията на докладчика г-н Díaz de Mera, тъй като той създаде атмосфера, в която успяхме да обсъдим своите предложения за промени, да редактираме най-сложните от тях и да постигнем компромиси, които сега ни карат да сме доволни от положените усилия.
<P>
Като представител на групата на либералите и демократите аз на първо място искам да изтъкна, че голяма заслуга за постигнатия резултат е това, че темата за човешките права, този път е интегрирана към голямата тема за имиграцията и управлението на имиграционните процеси. Така, с едно съобразяване с човешките права ние можем да гарантираме по-нататък един много хуманистичен, коректен подход и на служителите по имиграцията и на служителите на Фронтекс.
<P>
На второ място, заслуга на нашата работа е това, че ще се подобри сътрудничеството, както между служителите за връзка, така и между тях и Фронтекс. И в крайна сметка Фронтекс ще създаде с общи усилия едно ново, по-голямо по обем и по-разнообразно по съдържание ноу-хау. Това ноу-хау ще бъде в ръцете на отговорните институции и лица, за да могат да управляват имиграционните процеси по-ефективно. А кое налага по-ефективното управление на имиграционните процеси? Налага го това, че имиграционните процеси остават активни и вероятно ще се засилват в близкото бъдеще.
<SPEAKER ID="112" NAME="Franziska Keller" LANGUAGE="EN">
Г-жо председател, аз също искам да благодаря на докладчика, г-н Díaz de Mera García Consuegra, за неговата чудесна работа. Служителите за връзка по въпросите на имиграцията не следва да се разглеждат само като лица "улесняващи екстрадиции" - за каквито всъщност не бих желала да се считат - те следва да наблюдават отблизо положението с правата на човека в приемащите държави и особено защитата, която се предлага на лицата, търсещи убежище и на завърналите се лица.
<P>
Изключително доволна съм, че нашият докладчик успя да включи позоваване на правата на човека и изготвянето на доклади, свързани с правата на човека, няколко пъти в доклада - аспект, който изобщо не присъстваше в първоначалното предложение.
<P>
Също така приветствам по-голямата роля, която се предоставя на Европейския парламент, който е единственият пряко избран орган на равнище ЕС и който вече има дори още по-голяма роля след Договора от Лисабон - въпреки че изглежда все още не всички са осъзнали това.
<SPEAKER ID="113" NAME="Rui Tavares" LANGUAGE="PT">
Г-жо председател, преди всичко искам, както вече беше отбелязано няколко пъти, да поздравя г-н Díaz de Mera за отличната му работа, както и за неговото сътрудничество и диалог с нас през целия процес: по-специално, относно щекотливия въпрос дали в настоящия текст, както и в други текстове, следва да се използва изразът "неправомерни имигранти" или "незаконни имигранти". По този въпрос докладчикът, г-н Díaz de Mera, имаше много конструктивно и активно отношение. Също така е вярно, че Договорите и позицията на Съвета не му позволиха да продължи разглеждането на въпроса и да се установи определение, което е по-широкообхватно, както и по-правилно в техническо отношение, за случаите на неправомерни и недокументирани имигранти.
<P>
Според мен главният въпрос в настоящия случай, както и при много обсъждания, които сме имали по въпросите на имиграцията в Европейския парламент, е, че имаме ограничаваща политика относно имиграцията, която е завършена почти изцяло и съдържа всички елементи: основната функция на Европейската агенция за управление на оперативното сътрудничество по външните граници на държавите-членки на Европейския съюз (Frontex), на Шенгенското споразумение и дори на служителите за връзка - която сега претърпява изменение, както се случи и преди - е да се контролират границите, което е ограничаваща функция.
<P>
Освен това всички тук в Парламента знаем, вляво и все повече вдясно, че една имиграционна политика, която съдържа само наказателни мерки, изобщо не е никаква имиграционна политика, тъй като една имиграционна политика, която заслужава това име, следва да съдържа правен раздел за начините за законна имиграция.
<P>
Считам, че ако просто гласувахме по доклада на г-н Díaz de Mera, като такъв, с идеите, които той представя, щях да го подкрепя напълно. Ние обаче гласуваме по компромисния текст със Съвета, на първо четене, поради което считам, че не постигнахме това, което бихме могли да постигнем в това отношение.
<SPEAKER ID="114" NAME="Paul Nuttall">
от името на групата EFD. - (EN) Г-жо председател, един от символите на независимата държава е това, че тя контролира кой може и кой не може да влиза в собствената й страна. За съжаление няколко правителства на Обединеното кралство отстъпиха това правомощие на неизвестни бюрократи в Брюксел, които не се избират. Това се оказа истински проблем. Сега положението е такова, че имаме неконтролирана имиграция от ЕС в нашата страна, поради която заплатите намаляват, а местни хора остават без работа. Не вярвам, че мрежата на ЕС от служители за връзка по въпросите на имиграцията е способна изобщо да прекрати случващото се.
<P>
Също така в нашата страна имаме двустепенна имиграционна система, според която ако сте от Австралия или Нова Зеландия, или от друго място, за вас има ограничение. Ако обаче сте от Латвия или Полша, или от която и да е държава-членка на ЕС, можете да дойдете в нашата страна, когато пожелаете. Това е напълно погрешно. Твърди се, че мрежата ще спомогне за контрола на незаконната имиграция, но какво ще се случи, ако държава като Румъния, например, на практика предостави гражданство на стотици хиляди незаконни имигранти? Получава се така, че тя прави цялата система за посмешище.
<P>
Подкрепям избраните политици в Обединеното кралство, които осъществяват контрол над нашите граници. Тези, които не подкрепям, са назначените лица, които не се отчитат и избират. Според мен укрепването на мрежата нямаше да бъде необходимо, ако всяка отделна държава-членка беше способна да контролира кой влиза и кой не влиза на нейна територия. Поради това призовавам всички да отхвърлят доклада.
<P>
(Ораторът се съгласява да отговори на въпрос, зададен по процедурата с вдигане на синя карта, съгласно член 149, параграф 8)
<SPEAKER ID="115" NAME="Krisztina Morvai" AFFILIATION="NI">
(HU) Г-жо председател, моят колега от Обединеното кралство говори за трудностите, които британските служители изпитват в резултат на имиграцията в тяхната страна. Аз съм от Унгария, държава, в която за съжаление много хора са принудени да заминат за Англия да търсят работа, например като медицински сестри или лекари или друг квалифициран персонал в областта на здравеопазването, тъй като заплатите в Унгария са изключително ниски. Тези хора са били обучени в Унгария по много високи стандарти, а Унгария преживява краха на...
<P>
(Председателят отнема думата на оратора)
<SPEAKER ID="116" NAME="Paul Nuttall" AFFILIATION="EFD">
(EN) Г-жо председател, ако лекари и зъболекари и хора като тях, които искат да дойдат да работят в Обединеното кралство - а ние се нуждаем от техните умения - тогава те със сигурност трябва да дойдат, но в момента положението е такова, че нашият пазар е пренаситен: не можем да контролираме кой идва от ЕС и кой не. Това изобщо не е правилно. Това е лошо и така хората остават без работа.
<P>
Ще ви дам един пример. Шофьорът на таксито, който ме докара до летището тази сутрин беше зидар, който е бил съкратен от работа заради поляците, които идват на обекта и подбиват заплатите на британските работници и сега той кара такси. Това не е справедливо.
<SPEAKER ID="117" NAME="Philip Claeys" AFFILIATION="NI">
(NL) Г-жо председател, няма нужда да отбелязвам, че всяка агенция, която работи в областта на борбата срещу незаконната имиграция, може да разчита на моята подкрепа. Ако служителите за връзка по въпросите на имиграцията могат да направят работата например на Frontex по-ефективна, това е нещо положително.
<P>
Искам да подчертая, че не следва да отделяме толкова време за задълбочаване в институционалните и бюрократичните процеси, тъй като вече не разбираме кое е най-важното. Проблемът с незаконната имиграция е политически проблем, който изисква политическа воля, ако искаме да намерим решения за него.
<P>
Днес обаче установихме, че все още има държави-членки, като например Белгия, които поощряват незаконната имиграция по политически и идеологически причини. Те поощряват незаконните имигранти, като узаконяват техния статут или им предоставят разрешения за пребиваване. По този начин с незаконната имиграция не се води борба, а тя се насърчава активно. Може да имаме колкото искаме служители за връзка по въпросите на имиграцията и персонал на Frontex, но междувременно проблемът ще продължи да се задълбочава.
<P>
Това, което ме притеснява най-много в настоящия доклад, е препоръката, че вече не следва да говорим за "незаконна имиграция", а за "неправомерна имиграция", както се нарича тя сега. Аз обаче не мога да проумея това: изглежда искаме да решим проблема, като му дадем друго име или като се преструваме, че проблемът вече не съществува. Това наистина звучи по оруелски. Нека наричаме нещата с истинските им имена, нека бъдем ясни и да говорим за незаконна имиграция и за незаконни имигранти.
<SPEAKER ID="118" NAME="Georgios Papanikolaou" AFFILIATION="PPE">
(EL) Г-жо председател, самият факт, че днес почти всички поздравиха нашия докладчик, г-н Díaz de Mera García Consuegra, както и всички докладчици в сянка, които работиха по това начинание, показва положените огромни усилия и постигнатите отлични резултати, и, разбира се, аз също ги поздравявам. Днешното разискване е изключително важно, тъй като показва усилията, които полагаме понастоящем на равнище Европейския съюз, за управление на легалните, нелегалните и незаконните имиграционни потоци, усилията, които полагаме за координиране и действително доказване на нашата солидарност между държавите-членки, както и за по-добро оползотворяване на инструментите, с които разполагаме.
<P>
Създадохме мрежата от служители за връзка по въпросите на имиграцията. Както вече чухме, мрежата включва около 130 държави и ни позволява да получаваме надеждна информация. Създадохме Frontex, неотдавна създадохме Европейската служба за подкрепа в областта на убежището, подписахме споразумението за обратно приемане, оползотворяваме всички европейски фондове, с които разполагаме и ги разширяваме колкото е възможно с всяка изминала година. Самият факт, че вече стигнахме до момент, в който използваме и съчетаваме тези инструменти - с други думи, разбираме какви са изискванията на Frontex, свързваме се с мрежата от служители за връзка и съчетаваме още тясно всички средства и инструменти, с които разполагаме - показва, че напредваме по-ефективно.
<P>
Разбира се, никой не може да каже, че сме постигнали равнището, което желаем. Когато става ясно, че през Гърция влизат 90% от незаконните имигранти в Европа, само това показва, че ни предстои много работа. При все това сътрудничеството и механизмите, с които разполагаме, показват, че можем да напредваме още по-ефективно. Те ни позволяват да бъдем оптимисти, доколкото е възможно, че Европа разполага с механизмите и че чрез солидарност и тясно сътрудничество от страна на всички, ще можем да постигнем още по-добри резултати в бъдеще. Можете да бъдете уверена, г-жо член на Комисията, че ще подкрепяме всички подобни усилия от страна на Комисията. Не се съмнявайте, че ще подкрепяме всички подобни инициативи от ваша страна.
<SPEAKER ID="119" NAME="Andreas Mölzer" AFFILIATION="NI">
(DE) Г-жо председател, както знаем, служителите от агенцията Frontex за защита на границите извършват важна работа като част от оперативното сътрудничество между държавите-членки и трети страни в борбата срещу незаконната имиграция. Според мен ефективна борба с нея трябва да се води преди всичко в транзитните държави. Поради това гъстата мрежа от служители за връзка по въпросите на имиграцията и тяхното тясно сътрудничество е разумна мярка, която ще ни позволи да се борим ефективно срещу масовата имиграция в Европа с всички нейни отрицателни последици за народите на Европа. Трябва да се гарантира обаче, че информацията и оценките, осигурявани от служителите за връзка, се предоставят на Frontex и на националните органи възможно най-бързо и без административни ограничения.
<P>
Като цяло със сигурност се нуждаем от по-голямо сътрудничество в областта на имиграцията между всички участници. Считам, че правомощията на Frontex следва да се разширят - с одобрението на държавите-членки - с цел да се гарантира, че работата на агенцията е съгласувана и ефективна, особено по външните граници.
<SPEAKER ID="120" NAME="Simon Busuttil" AFFILIATION="PPE">
(MT) Г-жо председател, като докладчик по регламента за Frontex със задоволство приветствам последното развитие по отношение на закона, който разглеждаме, тъй като то ще ни помогне в целия процес на укрепване на агенцията Frontex. Моят доклад относно агенцията и промените, които е необходимо да бъдат направени в нейните правомощия, всъщност беше представен миналия месец, а крайният срок, до който трябва да бъдат направени измененията, изтича точно тази седмица. Поради това предполагам, че през следващите месеци - януари и февруари - комисията по граждански свободи, правосъдие и вътрешни работи ще приеме измененията в доклада относно Frontex и че ще можем да го завършим в рамките на комисията. След това се надявам, че ще можем да започнем процеса за завършването на документа във възможно най-кратък срок. Изключително положително развитие все пак е фактът, че ще разполагаме със служителите за връзка по въпросите на имиграцията, които ще улесняват предаването на информацията до Frontex.
<SPEAKER ID="121" NAME="Oreste Rossi" AFFILIATION="EFD">
(IT) Г-жо председател, госпожи и господа, настоящият доклад би могъл да получи подкрепа при гласуването, но за съжаление в него бяха внесени изменения, които считаме, че могат да бъдат избегнати и са ненужни и които замениха думите "незаконна " и "нелегална " с думата "неправомерна", като че ли съществуваше страх нещата да се назоват с истинските им имена.
<P>
Положителната страна обаче е, че докладът предвижда създаването на мрежа от служители за връзка по въпросите на имиграцията, които се командироват в консулски служби и международни организации и имат задължения да предотвратяват незаконната имиграция и да улесняват репатрирането на незаконните имигранти.
<P>
Освен това прекият обмен на информация относно незаконните миграционни потоци между държавите-членки, посолствата и международните организации, може да се окаже полезен в борбата срещу дейността на престъпните мрежи. Животът на твърде много хора е съсипан. Предотвратяването на трафика на хора е едно от предизвикателствата, които ЕС трябва да преодолее.
<SPEAKER ID="122" NAME="Franz Obermayr" AFFILIATION="NI">
(DE) Г-жо председател, държавите-членки изпращат служители за връзка по въпросите на имиграцията в трети страни, за да водят борба срещу незаконната имиграция в контакт с органите на тези държави. Поради това считам сътрудничеството между тези служители и Frontex за изключително наложително. Нуждаем се от целенасочен обмен на информация и най-добра практика, но е необходимо и избягване на двойните структури. Надявам се, че тези взаимодействия ще доведат до по-ефективен граничен контрол - особено след като Frontex не разполага със собствени външни служители в трети страни.
<P>
Основен елемент на това сътрудничество трябва да бъде съгласуваната работа по споразуменията за обратно приемане, независимо дали става въпрос за Източна Европа или за континента Африка, тъй като в ЕС цари хаос по отношение на репатрирането на незаконните имигранти. Някои държави-членки са много активни, но други не проявяват активност. Това, разбира се, от своя страна води до отрицателни последици за всички държави-членки.
<P>
Поради това е необходимо да действаме неотложно. Frontex трябва да бъде подпомагана, а ЕС трябва да накара съответните власти в държавите-членки да изпълняват своите задължения.
<SPEAKER ID="123" NAME="Csanád Szegedi" AFFILIATION="NI">
(HU) Г-жо председател, госпожи и господа, докладът и предложението, което е в неговата основа, очевидно служат и са предназначени да подготвят насърчаването и улесняването на имиграцията, което считаме за неприемливо. Създаването на мрежа от служители за връзка по въпросите на имиграцията е още една стъпка към централизирана мярка, контролирана от Европейския съюз, която служи на разпространението на имигранти и бежанци. Освен това е неприемливо намерението терминът "незаконна имиграция" да се замени с "нередовна имиграция", което е опит за допълнително узаконяване на това иначе незаконно действие. На народите на Европа им дотегна от имигрантските потоци и ще приветстваме факта, ако избраните членове на Европейския парламент също признаят това. За съжаление не мога да кажа нищо повече за настоящия доклад, освен това, че окарикатурява сам себе си. Това, което е отразено в доклада, е карикатура на Европейския парламент.
<SPEAKER ID="124" NAME="Andrew Henry William Brons" AFFILIATION="NI">
(EN) Г-жо председател, изменението на регламента улеснява обмена на информация "за управление на законната и незаконната имиграция". Аз не искам да я управлявам: искам да я спра. Миграцията се основава на погрешното разбиране, че сме продукти на нашата култура и че досегът с европейската култура ще превърне неевропейците в европейци при второто поколение, ако не при първото. Различните народи не са продукт на различни култури: различните култури са продукт на различните народи.
<P>
Ако доведете народите от Третия свят в Европа, всъщност ще доведете Третия свят в Европа - не временно, а завинаги. Именно това правим през последните шест десетилетия.
<SPEAKER ID="125" NAME="Krisztina Morvai" AFFILIATION="NI">
(HU) Г-жо председател, сега е моментът най-после да се опитаме да намерим и да преодолеем първопричините на проблема с имиграцията. По хуманни причини предлагам въвеждането на правото на всеки човек да живее в своята родна страна, в родината си, а по света да се създадат подходящи икономически и други условия, включително в държавите, които се считат за втора категория държави-членки на ЕС, с цел да се гарантира, че хората могат да живеят в страната, която е тяхна родина. Като продължение на мислите ми отпреди малко, системата на здравеопазване в Унгария претърпя крах, или е на ръба на провала, тъй като унгарските лекари, медицински сестри и здравни специалисти мигрират масово в рамките на ЕС, в Англия например, както и в други държави, като на практика се превръщат в бежанци по икономически причини. Време е да проучим това явление и да предприемем мерки за борба с него, например като изискаме от държавите-членки, при необходимост, да осигурят подходящи условия квалифицираните лекари и медицинските сестри да упражняват професиите си.
<SPEAKER ID="126" NAME="Сесилия Малмстрьом" LANGUAGE="EN">
Г-жо председател, въпреки че разискването не го показа, разбирам, г-н Díaz de Mera, че имате много силна подкрепа на Вашето предложение. Искам да Ви поздравя за това, тъй като то показва, че сте свършили много важна работа.
<P>
Също така искам да изразя отново задоволството си, че сте насърчили аспектите на правата на човека в него чрез направените от комисията изменения. Така ще се гарантира, че всички важни аспекти, особено правата на човека, се вземат под внимание, като разглеждаме дадена държава или регион и когато представяме доклади по въпроси, свързани с неправомерната миграция във въпросната държава или регион. Знаем, че има много ясна връзка между положението с правата на човека и броя на мигрантите или лицата, търсещи убежище. Това е основен стимулиращ фактор.
<P>
Това е задача и на Службата за подкрепа в областта на убежището. Тя ще събира такава информация за държавите на произход и транзит на лица, търсещи убежище. Основната функция на служителите за връзка по въпросите на имиграцията - служителите за връзка - е да установят и да поддържат контакти с органите на приемащата държава, с оглед на превенцията на неправомерната имиграция и на борбата с това явление. Представянето на пълна оценка на положението с правата на човека в приемащата държава обаче не е в рамките на тяхната компетентност, въпреки че заема важно място в програмата.
<P>
Мисля, че усъвършенствахте текста с Вашето предложение и очаквам с нетърпение вашето гласуване утре. Искам отново да благодаря на Вас и на докладчиците в сянка за Вашата важна работа.
<SPEAKER ID="127" NAME="Agustín Díaz de Mera García Consuegra" LANGUAGE="ES">
Г-жо председател, г-жо член на Комисията, благодаря Ви за тези думи, както и за Вашата ангажираност. Отново искам да изразя възхищението си от начина, по който управлявате ресора, който Ви е възложен.
<P>
Днес следобед имаше 18 изказвания, като повечето групи подкрепиха доклада. Поради това искам отново да изразя моята дълбока и сърдечна благодарност, тъй като те участваха активно, като обогатиха и внесоха изменения по важни въпроси, които следва да бъдат включени и вече са включени.
<P>
По-конкретно имам предвид частта за правата на човека, Европейската служба за подкрепа в областта на убежището, както и ролята на Службата на върховния комисар на ООН за бежанците.
<P>
Очевидно в толкова обширен и разнообразен Парламент не сме длъжни да се съгласяваме едни с други и поради това усилията, които всички положихме за постигане на широко съгласие, са изключително важни. Госпожи и господа, от гледна точка на център-дясно и на християндемократите подчертавам, че безусловно приемам израза "неправомерна"и че отхвърлям израза "незаконна" като неподходящ в правно, семантично и етично отношение.
<P>
Благодаря на всички колеги за тяхната подкрепа, както и за изказванията, включително тези, които изразяват несъгласие.
<SPEAKER ID="128" NAME="Председател">
Разискването приключи.
<P>
Гласуването ще се проведе във вторник, 14 декември.
