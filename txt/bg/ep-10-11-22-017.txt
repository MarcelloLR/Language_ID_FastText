<CHAPTER ID="017">
Информация относно лекарствените продукти (Кодекс на Общността относно лекарствените продукти) - Информация относно лекарствени продукти (Процедури на Общността за разрешаване и контрол на лекарствени продукти) (разискване)
<SPEAKER ID="150" NAME="Председател">
Следващата точка е общото разискване относно:
<P>
доклад на Christofer Fjellner, от името на комисията по околна среда, обществено здраве и безопасност на храните, относно предложението за директива на Европейския парламент и на Съвета за изменение на Директива 2001/83/ЕО за утвърждаване на кодекс на Общността относно лекарствени продукти за хуманна употреба в частта й за лекарствените продукти за хуманна употреба, отпускани по лекарско предписание - C6-0516/2008 -;
<P>
доклад на Christofer Fjellner, от името на комисията по околна среда, обществено здраве и безопасност на храните относно предложението за регламент на Европейския парламент и на Съвета за изменение на Регламент (ЕО) № 726/2004 за установяване на процедури на Общността за разрешаване и контрол на лекарствени продукти за хуманна и ветеринарна употреба и за създаване на Европейска агенция по лекарствата по отношение на предоставянето на информация на широката общественост относно лекарствени продукти за хуманна употреба, отпускани по лекарско предписание - C6-0517/2008 -.
<SPEAKER ID="151" NAME="Christofer Fjellner" LANGUAGE="SV">
Г-н председател, г-н член на Комисията, госпожи и господа, най-сетне настъпи моментът за парламентарното разискване по новото законодателство относно информация относно лекарствените продукти. Предстои да разискваме последната част от това, което определени хора наричат най-спорния въпрос в пакета относно лекарствените продукти, а именно информацията относно лекарствените продукти. Признавам, че само преди година не смятах, че ще съумеем в пленарна зала да постигнем съгласие по споразумение, което все пак успяхме да постигнем в Парламента. Фактът, че успяхме до голяма степен се дължи на моите докладчици в сянка. Именно техните конструктивни предложения и готовността им за компромис ни помогнаха да постигнем споразумение и се надявам да приемем този доклад със значителна подкрепа в пленарна зала.
<P>
Тук не става въпрос само за готовност за компромис. Считам, че, може би, по-важното тук е, че осъзнахме, че желаем същите неща и работим в същата посока и тук в Парламента. Първото и най-важното е, че всички ние желаем пациентите в Европа да имат по-добра и по-достъпна информация относно лекарствените продукти. Второто е, че никой от нас не желае реклама на лекарствени средства, отпускани само по лекарско предписание, и третото е, че информацията, която достига до пациентите и се разпространява от дружествата, трябва да бъде проверявана и одобрявана от съответните органи. Това са принципи, които се споделят от всички и които улесниха постигането на споразумение. Това обаче е и причината, поради която в известна степен се изкушихме да преработим предложението на Комисията.
<P>
Бих искал да подчертая пет аспекта, върху които съсредоточихме вниманието си при преработката на първоначалното законодателно предложение на Комисията. На първо място, се опитахме да променим гледната точка на законодателството - от акцента върху правото на фармацевтичните дружества да разпространяват информация към правото на пациентите да имат достъп до информация и по този начин задължихме предприятията да публикуват и да предоставят тази информация. На второ място, се опитахме да ограничим всички съществуващи изключения, за да избегнем евентуални вратички, разрешаващи реклама - нещо, което никой от нас не иска. На трето място, гарантирахме, че информацията относно лекарствените продукти, която подават дружествата, е проверена и надеждна, както и че би следвало да е проверена от някакъв фармацевтичен орган. На четвърто място, заявихме, че всяка информация, която може да дойде от фармацевтични дружества, не следва да бъде приемана от пациенти или широката общественост, без те първо да са я изискали. Никой не трябва да получава нежелана информация относно лекарствени продукти. Поради тази причина отхвърлихме така наречените "активни канали", като например реклами по радиото, телевизията или във вестниците. Последният въпрос, който искам да подчертая, е че дружествата са само един от участниците в информационната верига. В много европейски държави системата на здравеопазването и обществото трябва да поемат много по-голяма отговорност от тази, която носят понастоящем.
<P>
Имаше въпроси, по които не постигнахме съгласие. В връзка с това искам просто да задам въпрос и да отправя призив към колегите действително да приемат изключението, свързано с информацията, която лекарите предоставят на лекуваните от тях пациенти, с други думи, да не е необходимо такава информация да преминава през същия процес на проверки, както останалата информация. Мога да посоча конкретен пример за възникването на проблем, в случай че такова изключение не бъде прието, а именно, лекар от Швеция например не би могъл да предостави листовка с упътване на английски на пациент, който не разбира шведски, поради факта, че тя никога не може да получи одобрение в Швеция, тъй като английският не е официалният език в тази държава.
<P>
В заключение, ще се обърна към Съвета, който, за съжаление, не е изпратил свой представител - нещо доста показателно в този случай. Изразявам съжаление за отсъствието на Съвета. Наистина ми се искаше да взема под внимание становищата и доводите на Съвета, за да се улесни разискването, но към момента в повечето случаи срещам единствено еднозначен отказ. Трудно е човек да се вслуша в някого, който не предоставя никаква информация.
<P>
Успяхме да постигнем споразумение по този въпрос. Изразявам убедеността си, че, ако започне подробно да разисква този въпрос, Съветът също ще открие повече или по-малко същите условия за съгласие като тези, които създадохме тук. Съветът обаче не трябва да се опитва да разпределя информация на парчета, за да спести пари. Не искаме това да се случва. Не считаме, че с по-лошо информирани пациенти може да се работи в каквато и да било степен по-добре или че е по-евтино да се спестява информация. Призовавам Съвета да поеме щафетата, така че заедно да можем да гарантираме, че Европа разполага с по-добра информация относно лекарствените продукти в името на пациентите.
<SPEAKER ID="152" NAME="Джон Дали" LANGUAGE="EN">
Г-н председател, при изслушването ми като кандидат за член на Комисията ясно заявих, че информацията за пациентите е много важна за мен тема. Пациентите са много загрижени за своето здраве и благосъстояние. Днес обаче наличността на информация относно лекарствата в Европа е твърде различна: може да се каже дори твърде пристрастна.
<P>
Възможността на пациентите да получават съответна информация зависи от езици, умения за боравене с информационни технологии и често дори социална класа и социални мрежи. За Европа, която се стреми да преодолее съвременните неравенства по отношение на здравето, това не е устойчиво. Ето защо основната амбиция на първоначалното предложение на Комисията остава оправдана и поздравявам Парламента, и по-специално докладчика, г-н Fjellner, за това, че разработи това важно предложение.
<P>
Искам все пак да изразя твърдото си убеждение - както подчертах и по време на изслушването си - че трябва да разгледаме това досие от гледна точка на пациента. Трябва да попитаме каква информация е необходима на пациентите, а не каква информация иска да предостави промишлеността. Трябва да гарантираме, че няма да се отклоним и да започнем да правим реклама, насочена пряко към потребителите, която пациентите очевидно не желаят.
<P>
Искам отново да поздравя Парламента за това, че възприе именно тази позиция. Това ще даде възможност на Комисията да приеме много от основните ви изменения, когато представим нашите коригирани предложения. Това се отнася по-специално за задължението да се публикува информация, въпроса за вида на включената информация, каналите за разпространение на информацията и механизмите за контрол.
<P>
Първо, подкрепям изменението, в което се посочва, че секторът трябва да е задължен, а не просто да има право да предоставя определена информация относно лекарствени продукти. Това е много важна промяна.
<P>
Второ, що се отнася до вида на публикуваната информация, като цяло съм съгласен, че информацията не следва да обхваща сравнения между лекарствени продукти, тъй като това може да бъде счетено за реклама. Разбира се, тази информация е много важна за пациентите и здравните специалисти, но поради вероятността с нея да бъде злоупотребено с рекламна цел тя трябва да бъде поставена в строга рамка. Сътрудничим си с държавите-членки относно изготвянето на такава рамка в областта на оценките на здравните технологии.
<P>
Също така споделям становището, че предложенията следва да засягат информацията, която се предоставя от промишлеността, а не от трети страни, като например журналисти и учени. Все пак ни е известно, че има неясноти, които създават възможности за злоупотреба. Поради тази причина считам, че такива страни следва да бъдат задължени да декларират дали са получили финансови или други облаги от промишлеността.
<P>
Трето, що се отнася до информационните канали, съгласен съм отчасти с вашите изменения. Не всеки обаче използва интернет; трябва да избегнем задълбочаване на неравенствата, изключвайки онези, които не използват инструменти за цифрова комуникация, от достъп до медицинска информация. Ето защо считам, че следва да има възможност промишлеността да изготви печатни материали по своя собствена инициатива, а не само при поискване. Тази проектна информация може да се използва при поискване от обществеността или чрез здравните специалисти.
<P>
Четвърто, относно контрола на информацията, съгласен съм, че информация, която не е била одобрена по време на процеса по издаване на разрешение за пускане на пазара, трябва по принцип да бъде предварително одобрена от компетентните органи. Считам обаче, че Европа следва внимателно да проучи конституционалните съображения, които бяха изразени от някои държави-членки по отношение на съвместимостта на предварителния контрол със свободата на изразяване. Следва да има възможност тези държави-членки да осигурят открит контрол, независимо дали те вече имат създаден такъв открит контрол.
<P>
Няколко от измененията на Парламента са свързани с информацията от източници, различни от източници от промишлеността. Във връзка с това ми позволете да подчертая, че съм напълно съгласен с политическата амбиция да бъдат поставени предложенията, които обсъждаме днес, относно информация за лекарствата, изготвена от промишлеността, в по-широк и по-цялостен дневен ред относно информацията за пациента. Да, има други много важни източници, които трябва да бъдат използвани възможно най-пълноценно, но предложенията не са правилното средство, с което трябва да вземем мерки в това отношение.
<P>
Комисията вече има задължение да изготви доклад относно четимостта на листовката с упътванията в опаковката. Поради тази причина каквито и да било промени по отношение на този въпрос биха били прибързани. Също така не е приемливо за всяко отделно клинично изследване, посочено в обобщението на Европейския доклад за обществена оценка, да се поставя връзка към базата данни за клинични опити "Евридика". Една обща връзка между двете бази данни би била достатъчна.
<P>
Публично достъпното обобщение на доклада за оценка не следва да бъде включвано като приложение към разрешението за пускане на европейския пазар, тъй като то вече е публично достъпно на уебсайта на Европейската агенция по лекарствата. Признавам, че освен информацията, предоставена от промишлеността, вече има няколко европейски и национални бази данни и портали, които предоставят информация относно лекарствени средства. Липсва ни обаче връзка между тях. Предлагам бъдещият европейски уеб портал за лекарствата, неотдавна създаден съгласно Директивата за фармакологичната бдителност, да бъде използван като централна точка за достъп до информация.
<P>
Във връзка с това напълно признавам необходимостта за повече информация относно болестите и превенцията им. Пациентите се интересуват от всички различни възможности за лечение, а не само от повече факти за лекарствата. Този въпрос обаче не може да се реши чрез настоящите предложения, които са съсредоточени върху лекарствата. Въпреки това Комисията има добра позиция да работи, като насочва информацията на европейско равнище. Считам, че нашата роля би била да свързваме други надеждни източници на информация, като например държави-членки и пациентски организации. Действията в европейски мащаб могат да добавят стойност и вече има изготвени много информационни инструменти, като например здравният портал на ЕС.
<P>
Уважаеми колеги, няма да се изненадате, че има някои изменения, които Комисията след извършено внимателно обсъждане не може да подкрепи. Правото на гражданите да подават жалби например е основен принцип на Европейския съюз. Нито е целесъобразно, нито е необходимо това да бъде заявявано отново. Размерът на санкциите следва да се определя на национално равнище, а не на европейско законодателно равнище. На Парламента е предоставен списък с позициите на Комисията по всички предложени изменения.
<P>
Позволете ми в заключение отново да благодаря на Парламента и на г-н Fjellner, както и на докладчиците в сянка за важните предложения. Надявам се, че гласуването тази седмица ще спомогне за разширяване на достъпа на пациентите до информация и ще убеди Съвета, че трябва да започне задълбочено обсъждане на предложенията.
<SPEAKER ID="153" NAME="António Fernando Correia De Campos" LANGUAGE="PT">
Г-н председател, госпожи и господа, г-н Дали, пациентите следва да имат право да знаят възможно най-много за своето заболяване и за лекарствата, които се предлагат за неговото лечение. Как обаче можем да различим информация от реклама? Къде и как може да бъде получена обективна и безпристрастна информация? Има различни тълкувания на действащите понастоящем текстове, като изводът е, че те трябва да бъдат хармонизирани, за да се укрепи независимостта на отделния човек. Информацията трябва да бъде надеждна, проверена от органите, да бъде независима, достъпна и насочена към средностатистическия гражданин, който не е специалист. Намерението е да се гарантира по-информирана и по-отговорна гражданска позиция от страна на крайния потребител. Крайният срок за мълчаливото приемане на Европейската агенция по лекарствата (EMA) следва да бъде удължен от 60 на 120 дни. Изискването да се посочват причините за отказ придават авторитет на такива откази и така се постига балансираност на крайния резултат. EMA играе жизненоважна роля като предпочитания източник на обективна информация. В заключение, искам да поздравя докладчика, г-н Fjellner, за неговата работа и да изразя задоволството си, че той прие почти всички предложения, внесени от мен като докладчик по становището на комисията по вътрешния пазар и защита на потребителите.
<SPEAKER ID="154" NAME="Cristian Silviu Buşoi" LANGUAGE="EN">
Г-н председател, искам да поздравя докладчика и останалите колеги, които допринесоха за това досие. Искам също така да поздравя г-н Дали. Считам, че постигнахме добър резултат и сега докладът в много по-голяма степен е ориентиран към пациента, отколкото беше първоначалното предложение.
<P>
Понастоящем пациентите все по-често търсят информация, свързана със здравето, за да могат активно да участват в решенията, засягащи тяхното здраве. Пациентите също така търсят информация онлайн. Тази информация е трудно да бъде контролирана в интернет, но рано или късно ще трябва да вземем мерки и по този проблем, който няма да изчезне, ако просто не правим нищо, защото е твърде сложен.
<P>
Поради тази причина подкрепям въвеждането на строги правила за регистрацията и мониторинга на уебсайтове, както и да се предостави списък на регистрираните уебсайтове, така че пациентите да бъдат сигурни в надеждността на своя източник. Необходими са и гаранции и докладът предвижда такива по-специално посредством ограничаване на информацията, която може да бъде предоставяна, до информация, която е одобрена от компетентните органи.
<P>
За тази цел ние в комисията по вътрешния пазар и защита на потребителите приехме няколко изменения, обхващащи рекламата, насочени предимно към замяна на формулировката "разпространявам" с "предоставям" във връзка с непромоционална по характер информация в съответствие с "принципа на търсене", при който пациентите имат достъп до информация, ако се нуждаят от нея.
<SPEAKER ID="155" NAME="Horst Schnellhardt" LANGUAGE="DE">
Г-н председател, г-н член на Комисията, госпожи и господа, ако разгледаме как разисквахме това предложение от Комисията по време на последното парламентарно заседание - преминахме от пълно отхвърляне до възхвала на всички добри неща, които ни очакват - трябва да кажа, че съм доста оптимистично настроен за внесения документ. Ето защо дължим на докладчика и неговите съдокладчици огромна благодарност за това, че успяха да обединят толкова различни гледни точки в една последователна позиция. Считам, че основните думи тук са "ориентиран към пациента". С други думи, не допуснахме вниманието ни да бъде отвлечено от странични въпроси, а вместо това попитахме от какво се нуждаят пациентите. Считам, че взехме правилното решение за това пациентите да имат възможност да получават информация по няколко канала, а не само по един. Искам обаче отново да подчертая, че лекарят трябва да остане за пациента надеждното лице за контакт и несъмнено трябва да влияе на решенията. Ще гарантираме това, като забраним рекламата и като гарантираме, че информацията, която получават пациентите, е проверена и одобрена от определен орган. Това означава, че изначално информацията се основава на научен факт и пациентите могат да разчитат на нея.
<P>
Разбира се, вярно е, че не всеки може да намери тези неща чрез интернет. Тъкмо поради тази причина обаче разполагаме с различни канали и считам, че интернет е толкова широко разпространен, че не трябва да се тревожим за това. Единствено се надявам, че Съветът сега най-сетне ще има смелостта да се заеме с този въпрос. Това е много важно; трябва бързо да бъдат предприети действия. Нашите пациенти го очакват. След това ще можем да се поздравим за добре свършената работа.
<SPEAKER ID="156" NAME="Gilles Pargneaux" LANGUAGE="FR">
Г-н председател, г-н член на Комисията, госпожи и господа, в началото на 21-ви век пациентите изпитват все по-голяма необходимост от подходяща информация, за да могат пълноправно да участват в хода на лечението, да знаят къде да намерят лечение, да вземат решение за най-доброто лечение заедно със здравните специалисти и да следват стриктно планираното лечение.
<P>
Понастоящем пациентите изискват независима, сравнителна информация, която е съставена според индивидуалните нужди. За съжаление, предложението за преразглеждане на директивата, представена от Европейската комисия, не отговори подобаващо на очакванията, изразени от европейските граждани. Тези предложения отвориха пътя за реклама на фармацевтичните дружества, насочена пряко към потребителите, което считаме за абсурдно що се отнася до откликване на реалните нужди на пациентите.
<P>
Нито обществеността, нито държавите-членки могат да спечелят от това. Тъкмо обратното, това означава повече бюрокрация, увеличени разходи и рискове за пациентите.
<P>
Именно поради тези причини първоначално представихме предложение за отхвърляне на тези текстове, като по този начин изискахме от Комисията да преразгледа своите предложения. Този подход, който беше приет и от моя колега, г-н Schlyter, от групата на Зелените/Европейски свободен алианс, даде възможност на нашия докладчик, г-н Fjellner - на който изказвам благодарност - да направи основно преразглеждане на предложенията на Комисията.
<P>
В същото време внесохме около 60 изменения с цел да се подобри защитата на здравето на нашите граждани и да се улесни достъпът на пациенти до независима, сравнителна информация, която е съставена според индивидуалните нужди. Приемането на тези изменения от комисията по околна средна означаваше, че можехме да поставим по-силен акцент върху правото на пациентите да получават информация, а не да предоставяме възможност за избор на фармацевтичните предприятия дали да предоставят тази информация.
<P>
В светлината на постигнатите компромисни изменения и предвид положителните промени, направени през последните месеци по съществото на текста, взехме решение да оттеглим предложението си за отхвърляне на текста. Проектодокладът, във вида, в който е изменен, успя да уравновеси първоначалните предложения на Европейската комисия.
<P>
Все пак ще останем на позицията си против това здравните специалисти да бъдат използвани да разпространяват сред пациентите брошури и информация, които се предоставят от фармацевтичните дружества, без да са били проверени от здравните органи. По сходен начин ще се противопоставяме и на предоставянето на разрешение на промишлени кампании, по-специално информационни кампании, във връзка с ваксините.
<P>
Информацията не трябва да бъде свободно разпространявана от фармацевтичните дружества. Опитът показва, че трябва да бъдем много бдителни - и случилото се с лекарствените продукти Mediator на практика показва колко бдителни трябва да бъдем - и да гарантираме, че сме постигнали равновесие, какъвто беше стремежът ни с този проектодоклад.
<SPEAKER ID="157" NAME="Антония Първанова" LANGUAGE="EN">
Г-н председател, от името на докладчика в сянка на моята група бих искала да поздравя г-н Fjellner за отличната работа.
<P>
Групата на Алианса на либералите и демократите за Европа приветства този доклад, който най-сетне установява ясна рамка за предоставянето на информация на пациентите относно лекарствени продукти. Пациентите трябва да получават обективна информация и трябва да има ясна граница между информация и реклама. Ето защо информацията относно лекарствени средства, отпускани по лекарско предписание, следва да бъде строго регулирана.
<P>
Специално внимание е отделено и на новите медии - най-вече интернет уебсайтове - като се определят ясни гаранции, разработени са механизми за мониторинг на съдържанието и се гарантира конкретна разпоредба за подходящо прилагане.
<P>
Искам също така да изразя личното си мнение относно материалите, които се предоставят на здравните специалисти за разпространение сред пациентите. Няма обективна причина такива материали да бъдат изключени от разпоредбата, обхващаща останалото съдържание, още повече когато ни е известно, че лекарите са най-надеждните източници на информация за пациентите.
<P>
Ето защо аз лично ще гласувам против изменение 88 и изразявам надеждата си, че ще бъдем водени от съгласуваността, когато гласуваме, за да запазим същественото подобрение, което този доклад би представлявал за предложението на Комисията.
<SPEAKER ID="158" NAME="Miroslav Ouzký">
от името на групата ECR. - (CS) Г-н председател, в началото искам да подчертая, че това е един от докладите, който напълно подкрепям. През цялата си кариера съм отстоявал позицията всеки гражданин да взема решенията за своето собствено здраве, но това може да се случи само при условие че хората са правилно информирани.
<P>
Както вече посочи Horst Schnellhardt, още от последната законодателна сесия провеждаме кампания за постигането на напредък по този стандарт. Вечните разисквания относно факта, че не можем да разграничаваме между реклама и информация днес ми се струват нелепи - простете за израза. Всички можем да направим разграничение между поискана информация и информация, която ни е натрапена. Следва да улесним максимално получаването на информация, която е поискана. Нека не забравяме, че всички живеем в глобализиран свят и нека не задължаваме европейските граждани да търсят информация от уебсайтове от Съединените американски щати.
<SPEAKER ID="160" NAME="Jiří Maštálka" LANGUAGE="CS">
Г-жо председател, както и г-н Ouzký, аз също съм посветил професионалната си лекарска кариера на въпроса как по-добре да информирам моите пациенти. Традицията обаче е в началото да поздравя докладчика за добрата работа и искам да направя именно това, макар че по-късно ще споделя някои критични бележки.
<P>
Когато започнахме преговорите по това предложение, бяхме изправени пред два проблема след избирането на новия състав на Комисията. Първо, въпросът беше предаден на нов член на Комисията и второ, изправихме се пред проблема дали да продължим започната работа, или да хвърлим в кошчето съществуващия документ и да започнем отначало.
<P>
Както повечето от вас и г-н Дали, аз се съгласих, че първоначалното предложение на Комисията не беше добро, тъй като то не отговаряше на нуждите на пациенти и потребители. Ето защо не искахме да губим време и да работим заедно по стария документ. Приехме да отхвърлим масираната търговска кампания на фармацевтичните дружества. Изключихме печатните медии като канал за комуникация и се съгласихме, че пациентите имат право да знаят кой предоставя информацията и че дружествата носят отговорност за цялата информация, разпространявана от тях.
<P>
Доста съм изненадан, че на пленарно заседание г-н Fjellner отново внася предложение, което отхвърлихме в комисията и което би било крачка назад и е в противоречие с изменената формулировка на предложението. Ако такова предложение бъде прието, трудно бих гласувал в подкрепа на като цяло приемлив документ.
<SPEAKER ID="161" NAME="Anna Rosbach" LANGUAGE="DA">
Г-жо председател, г-н член на Комисията, съгласна съм с докладчика, че акцентът трябва да бъде върху безопасността на пациента и върху това на пациентите да се осигури информация. Пациенти, медицински сестри и лекари следва да имат достъп до възможно най-добрата информация относно даден лекарствени продукт. Лекарите, с които разговарям, искат по-голяма достъпност за себе си и за пациентите, както и за други специалисти, до обективна информация относно лекарствени продукти. Искат също така описанията на препаратите да бъдат стандартизирани, тъй като те използват предимно интернет за намирането на информация относно ефектите от лекарствените продукти. Тук те сравняват активните съставки на същия лекарствен продукт от различни производители от страната и от чужбина. Ето защо е изключително важно фармацевтичните дружества да осъзнават своята отговорност и колко е важно предоставяната от тях информация да бъде фактологично и технически вярна и да не бъде тълкувана като реклама. Фармацевтичните дружества трябва да продават продуктите си, това ни е ясно, но отчетността всъщност повишава доверието на потребителите в съответния препарат.
<SPEAKER ID="162" NAME="Franz Obermayr" AFFILIATION="NI">
(DE) Г-жо председател, благосъстоянието на пациентите е основният въпрос тук. За да се подсигурят, фармацевтичните дружества често включват всеки незначителен страничен ефект в листовките с упътвания в опаковката, което, разбира се, усложнява значително въпроса. Обърканите пациенти често променят дозировката на своя глава или спират да приемат медикамента.
<P>
Освен това огромният поток от информация чрез интернет, част от която е надеждна, а друга не е, допълнително задълбочава объркването и несигурността. Сертифицираните уебсайтове са стъпка в правилната посока, но само това не е достатъчно. По-нататъшен приоритет е да се направи информацията разбираема, дори за хората, които нямат медицинска или фармацевтична квалификация. Листовката с упътване в опаковката трябва да не съдържа неясноти и да бъде четлива. Размерът на шрифта следва да бъде увеличен, по-специално за възрастните хора.
<P>
Със съжаление трябва да заявя, че има трети държави, които извличат ползи от високото равнище на защита на европейския фармацевтичен сектор. По този начин както оригинални, така и фалшиви лекарствени продукти се разпространяват свободно в големи количества по турските базари. Ето защо трябва също така да предвидим задължения за тези трети държави, за да прекратим напълно съществуването на такъв черен пазар.
<SPEAKER ID="163" NAME="Salvatore Tatarella" AFFILIATION="PPE">
(IT) Г-жо председател, госпожи и господа, директивата, която разискваме, цели да хармонизира съдържанието и качеството на фармацевтичната информация, която е достъпна за всички граждани на Съюза. Макар тя да подчертава правото на реклама, в крайна сметка утвърждава правото на пациента да получава информация. На всички европейски граждани трябва да предоставим еднаква възможност за достъп до информация относно лекарствени продукти.
<P>
Основната цел на тази директива е да направи европейските пациенти по-информирани, за да подхождат осведомено към даден лекарствен продукт. Всеки от нас, и най-вече фармацевтичната промишленост, трябва да има една и съща цел, а именно да предоставя информация, която е точна и полезна и в същото време да е достъпна за всички граждани без изключение.
<P>
Считам, че директивата съдържа два изключително важни аспекта. Първо, на гражданите трябва да бъде предоставена възможността - посредством точна информация - да използват правилно лекарствените продукти, за да имат те по-благоприятен ефект върху здравето им, като в същото време рисковете, свързани с неправилното им използване, бъдат сведени до минимум. Второ, точната и полезна информация може да повиши осведомеността на гражданите относно тежестта върху публичните разходи, който представляват сумите, отделяни за фармацевтични продукти.
<P>
Във всеки случай трябва да бъде много внимателни и прецизни по определени въпроси. Имам предвид най-вече опасността от това информацията за лекарствен продукти да се превърне в скрита реклама. Трябва да избегнем риска информация, за която се предполага, че е научна, да служи за прикритие на далеч не толкова почтено намерение, което е да повлияе на пациентите и да ги насочи към закупуването на определен лекарствен продукт. Поради тази причина е от решаващо значение да разполагаме с ефективни инструменти за контрол на информацията, по-специално на тази, която пациентите могат да получат от интернет.
<P>
В заключение, искам да кажа, че предвид горепосоченото се надявам Комисията да предвиди такива начини за контрол на информацията, които да гарантират нейната точност. Тези контролни механизми следва да бъдат поверени на специализирани независими организации, за да се осигурят по-добри гаранции за безпристрастност.
<SPEAKER ID="164" NAME="Karin Kadenbach" AFFILIATION="S&amp;D">
(DE) Г-жо председател, г-н член на Комисията, госпожи и господа, в своето обръщение самият членът на Комисията Дали каза, че трябва да се съсредоточим върху пациента. Макар първоначалното предложение от Комисията да беше по-скоро съсредоточено върху пазара, сега успяхме - посредством широк набор от изменения, които приехме с голямо мнозинство - вместо това да се съсредоточим върху хората, като по този начин взехме под внимание казаното от члена на Комисията Дали.
<P>
Правото на пациента на висококачествена непромоционална по характер информация относно ползите и рисковете от лекарствени продукти, отпускани само по лекарско предписание, беше от неотложна необходимост. Нуждаем се от този регламент. Аз самата съм работила в областта на рекламата - професионалната ми кариера е в областта на рекламата и връзките с обществеността - и знам, че рекламата има една единствена цел и това е да продава. Нашата цел обаче е да предоставяме информация. Считам, че настоящият доклад и съответните изменения отразяват в достатъчна степен отговорността ни да предоставяме информация.
<P>
Г-н член на Комисията, тъй като цените на лекарствените продукти представляват съществен дял от разходите за здравеопазване, настоятелно Ви призовавам да работите за създаването на гаранции, че пациентите са добре информирани и да продължите да се стремите и да се съсредоточавате върху инициативите си, превенцията и насърчаването на здравословен начин на живот. Ще успеем, ако работим заедно.
<SPEAKER ID="165" NAME="Marina Yannakoudakis" AFFILIATION="ECR">
(EN) Г-жо председател, колко често се случва да се питаме какви са страничните ефекти от лекарствата, които приемаме? Колко често ни се иска да имаме повече информация относно продукти и заболявания? Тези въпроси са разгледани в настоящия доклад, както и необходимостта на обществото от информация.
<P>
Промяната на акцента от първоначалните предложения на Комисията беше важна, както беше важен и акцентът върху правото на пациента на достъп до информация, а не върху възможността фармацевтичните предприятия да предоставят информация. Това беше постигнато посредством въвеждане на забрана на насочена пряко към потребителите реклама за лекарствени продукти, отпускани само по лекарско предписание.
<P>
В допълнение, важен въпрос беше признаването на националния компетентен орган и на здравните специалисти като основен източник на информация. Това също беше постигнато.
<P>
Директивата относно информацията за пациентите изпраща ясно послание за правата на пациентите.
<P>
Поздравявам докладчика за работата му по едно сложно досие и за това, че изготви цялостна директива, която се надявам, че ще бъде подкрепена от всички.
<SPEAKER ID="166" NAME="RadvilMorkūnaitė-Mikulėnien" AFFILIATION="PPE">
(LT) Г-жо председател, в Европейския съюз отстояваме принципа за информираността на потребителя, в случая пациентът, и се стремим гражданите отчасти да поемат отговорност за своето собствено здраве. Нашият дълг като политици обаче е да защитим пациентите от невярна и подвеждаща информация. Именно това и правим днес.
<P>
Що се отнася до обществения достъп до информация относно фармацевтични продукти, изглежда, че в различните части на Европейския съюз положението е различно. Границата между информация и реклама става все по-неясна. Ето защо подкрепям позицията на Парламента, която се стреми да посочи по-ясна дефиниция за информация и реклама. Важно е пациентите да получават надеждна, обективна информация на техния майчин език, която да бъде подходяща за неспециалисти и да бъде лесноразбираема и достъпна, като се взимат под внимание конкретните нужди на потребителите. Освен пациентите трябва да защитим и лекарите от скрита реклама, тъй като тяхната роля в процеса на лечение е особено важна.
<P>
Живеем в ера, в която границите изчезват и информацията може да се движи свободно, също както самите ние. Поради тази причина трябва да приложим определени защитни мерки, които да гарантират благосъстоянието на европейските пациенти. Ето защо поздравявам докладчика за отличната му работа и се надявам, че всички ще бъдем по-здрави и ще имаме по-лесен достъп до информация.
<SPEAKER ID="167" NAME="Milan Cabrnoch" AFFILIATION="ECR">
(CS) Г-жо председател, Директивата относно лекарствените продукти не е била съществено изменяна почти 10 години и поради тази причина беше крайно време да бъде преработена. Напълно подкрепям предложението пациентите да бъдат подробно информирани и да бъдат равностойни партньори с лекарите, като участват във вземането на решения и поемат своя дял от отговорността за такива решения.
<P>
Достъпността на информацията без съмнение играе ключова роля за тази промяна. Такава информация ясно обхваща данни за лекарствени продукти, включително онези от тях, които се отпускат по лекарско предписание. Пациентите следва да имат достъп до информация относно продукт и не само под формата на печатни материали, но и в електронен формат. Те следва да имат достъп до информация, която е независима, обективна, цялостна, вярна и достъпна в разбираема форма и на разбираем език. Искам да благодаря на докладчика за добрата работа. Подкрепям неговото предложение.
<SPEAKER ID="168" NAME="Anja Weisgerber" AFFILIATION="PPE">
(DE) Г-жо председател, искам да благодаря на докладчика, Christofer Fjellner, и на неговите докладчици в сянка. В трудни условия и въпреки съпротивата с този доклад беше постигнат един наистина добър резултат. Предложението на Комисията беше значително подобрено. Остава в сила строгата забрана за рекламата: няма да има никаква информация по радио, телевизия или в списания; вместо това пациентите трябва активно да търсят информацията. В основата на позицията ми стои разбирането, че пациентите са отговорни хора. Те искат да бъдат информирани и имам огромно желание да им помогна за това. Поради тази причина искам пациентите да бъдат и в центъра на информацията. Искам да насоча вниманието върху два ключови аспекта. Самата аз съм заявявала категорично - включително в комисията по вътрешния пазар и защита на потребителите, както и в комисията по околна среда, обществено здраве и безопасност на храните - че ми се иска да видя здравни портали в интернет и сходна информация в печатните средства за масова информация. Гражданите ни често търсят информация в интернет, където често попадат на недостоверна и неконтролирана информация. Поради тази причина трябва се борим с това чрез алтернатива: контролирана информация. Фармакологичната бдителност беше първи успех с приемането на портали за безопасност на лекарствените средства, които включват листовки с упътвания в опаковката и информация относно лекарствените средства. Г-н член на Комисията, искам все пак да не се огранича само с това и ми се искаше да видя цялостни интернет портали, които предоставят и информация относно заболявания и превенция. Ако съм Ви разбрала правилно, Вие подкрепяте това по принцип, но вероятно все още не го посочили в това досие. Бих искала г-н членът на Комисията да декларира ясно дали подкрепя и това. Считам, че това е много, много важен въпрос.
<SPEAKER ID="169" NAME="Françoise Grossetête" AFFILIATION="PPE">
(FR) Г-жо председател, искам да поздравя нашия докладчик, г-н Fjellner, за отличната му работа в продължение на няколко месеца по тези два доклада. Казвам това най-вече защото очаквахме този текст от години. Най-дългогодишните членове на Европейския парламент сред нас ще си спомнят, че когато беше в ход преработката на законодателството в областта на фармацевтиката, искахме да говорим за обучение на пациентите за лекарствените продукти и леченията, но, за съжаление, имаше известно объркване между информация и реклама.
<P>
Днес не трябва да се позволява информацията да служи за прикриване на реклама и всъщност акцентът в тези доклади вече не е върху правото на дружествата да разпространяват информация, а върху правото на пациентите на достъп до нея. Следователно логиката е напълно различна и именно поради тази причина пациентите са приоритетът. Освен това казваме "не" на нежеланата информация - стъпка, която ще намали каналите за разпространение, а оттам и рисковете от реклама.
<P>
Самите пациенти ще търсят информацията, която им е необходима, която няма да им се натрапва чрез радио, телевизия, вестници или списания. Именно това я отличава от рекламата. Ето защо определена информация ще трябва да бъде подлагана на предварителен контрол. Такъв предварителен контрол трябва да бъде извършван от национални органи и трябва да даде възможност за създаването на специализирани, обективни уебсайтове и използването на конкретни печатни материали, както разясни членът на Комисията Дали.
<P>
Следователно са налице всички условия за гарантирането на информация с добро качество, обективна информация, информация, която беше отдавна очаквана от пациентите. Именно поради тази причина Съветът обезателно трябва да изпълни задълженията си и да я приеме, защото не можем да позволим каква да е информация да се публикува по уебсайтовете. Чакахме 10 години: 10 години, през които Съветът трябваше да вземе своето решение.
<SPEAKER ID="170" NAME="Alajos Mészáros" AFFILIATION="PPE">
(HU) Г-жо председател, г-н Fjellner също заслужава благодарности за доклада, защото отдавна се нуждаехме от предложение за това на пациентите да бъде предоставяна повече и по-добра информация относно лекарствените продукти, отпускани само с лекарство предписание, които им се предписват и се използват от тях. Качествената информация е много важна и спомага за подобрени условия за здравеопазване. Когато пациентите разполагат с достатъчна информация, има по-голяма вероятност да се придържат към необходимото лечение и по-добре да разбират решенията, свързани с тяхното лечение.
<P>
Трябва не само да хармонизираме европейските регламенти. Трябва също така да гарантираме подобряване на общественото здраве чрез предоставянето на правилна информация. Фармацевтичните дружества също играят важна роля за това. Трябва обаче да гарантираме и че няма прекомерно потребление на лекарствени продукти вследствие на търговска реклама.
<P>
Понастоящем в държавите-членки на Европейския съюз има множество проблеми с предоставянето на информация относно лекарствените продукти. В някои държави-членки пациентите трудно получават достъп дори до най-основната информация за лекарствени продукти, отпускани по лекарско предписание. Това създава сериозни неравенства в здравеопазването в ЕС. Освен информацията, налична в интернет, трябва да предоставяме и насоки чрез традиционните канали. Нашата цел обаче не е да гарантираме, че фармацевтичните дружества имат правото да предоставят информация, а да осигурим на пациентите възможността да получават информация. Трябва да направим разграничение между информация и реклама. Считам, че комуникацията между пациенти и лекари е също много важна, тъй като за пациента основният източник на информация трябва да бъде лекарят, който предписва лекарствения продукт. Останалите информационни канали следва да служат единствено като допълнение към тази информация.
<SPEAKER ID="171" NAME="Zuzana Roithová" AFFILIATION="PPE">
(CS) Г-жо председател, сърдечно приветствам работата на докладчика по регламентите за подобряване на достъпността и качеството на информацията относно лекарствените средства за европейските пациенти. Като лекар мога да кажа, че информацията в листовките с упътвания в опаковката е надеждна и разбираема за лекарите. Сега тази информация трябва да се напише и по начин, който е разбираем за неспециалисти. Целта ни обаче е и да сложим край на подвеждащите реклами в интернет, които подтикват хората да купуват продукти, които не само не лекуват, но и може да са вредни за пациентите. Не е лесно обаче да бъде регулирано съдържание на уебсайтове в глобализирана цифрова среда. Искам да подчертая отново, че решението е да бъде приложено възможно най-скоро предложението за въвеждане на обозначения за надеждност за безопасни уебсайтове. Едва тогава ще бъде възможно да се гарантира надеждно съдържание, свързано с лекарствените продукти в интернет, независимо къде се намира централата на оператора на уебсайта. Такъв план беше включен и в доклада ми относно доверието на потребителите в цифровата среда.
<SPEAKER ID="172" NAME="Mario Pirillo" AFFILIATION="S&amp;D">
(IT) Г-жо председател, г-н член на Комисията, госпожи и господа, докладът, който обсъждаме, е изключително важен, тъй като ще даде възможност да бъде хармонизирано европейското законодателство в областта на достъпа до информация относно лекарствени продукти и преди всичко тъй като той ще гарантира, че пациентите ще получават повече информация относно лекарствените средства, отпускани по лекарско предписание.
<P>
Публикуването на такава информация на уебсайтове трябва да бъде прозрачно и независимо. За да се гарантира това, цялата информация трябва да бъде проучена от съответните национални или европейски органи, за да не се допусне тя да се превърне в скрита реклама на лекарствени продукти вероятно чрез действията на производителите.
<P>
В заключение, искам да призова същото внимание да бъде отделено и на информацията, съдържаща се в брошурите за лекарствените средства, отпускани по лекарско предписание. Във връзка с това искам да кажа, че предпочитам лекарите или фармацевтите да бъдат лицата, които да предоставят подробна информация на пациентите, за да се гарантира, че е налице необходимото цялостно разбиране за начина, по който се приема лекарственото средство.
<SPEAKER ID="173" NAME="Oreste Rossi" AFFILIATION="EFD">
(IT) Г-жо председател, госпожи и господа, считаме, че регламентът е положителен, тъй като той се стреми да осигури хармонизирана законодателна рамка що се отнася до информацията относно лекарствени продукти, която е с непромоционален характер, която фармацевтичните дружества могат да предоставят на обществеността, без да се променя забраната за реклама.
<P>
В предложението се подчертава разликата между реклама и информация. Предоставянето на информация се основава на принципите на активното проучване. Лекарите трябва да продължат да бъдат основен източник на информация относно лекарствени продукти. Други източници, които се смятат за допълнителни и които включват списания и вестници, трябва да се запазят.
<P>
Основният акцент е правото на пациента на информация с активното участие на организации, които представляват гражданите, по-специално пациентите. Гласувахме в подкрепа на документа.
<SPEAKER ID="174" NAME="Mairead McGuinness" AFFILIATION="PPE">
(EN) Г-жо председател, всички искаме пациентите да използват цялата съществуваща информация, до която имат достъп. Трябва да повишим осведомеността сред потребителите относно използването на информацията, която е налична към момента.
<P>
Подкрепям колегите, които казват, че не трябва да рекламираме продукти и искам да кажа на засегнатите дружества, че предоставянето на качествена информация на потребителите е най-добрата форма на реклама, защото ако даден продукт е ефективен за гражданите, това е ясно послание, че ще бъде използван, където е необходимо. Разбира се, трябва да има общопрактикуващи лекари, които да предоставят медицинска и научна информация на своите пациенти. Често това не се случва по възможно най-добрия начин.
<P>
В заключение искам да кажа, че трябва също така ясно да посочим как лекарствените средства се разпределят към гражданите от различни възрастови групи. В момента те се предписват, без да се направи преценка на случая в продължение на цяла година. Това е много опасно и трябва да извършваме много по-строга оценка за грижите, които се полагат за пациентите, като това трябва да се прави редовно. В противен случай ще имаме медицински проблеми.
<SPEAKER ID="175" NAME="Джон Дали">
член на Комисията. - (EN) Наистина е удоволствие да види човек толкова активно участие по такова важно досие и общото съгласие за доверието, което се оказва на основните принципи и концепции, въз основа на които предложението следва да продължи напред.
<P>
Както посочих по-рано, беше изключително важно да променим акцента на първоначалното предложение и да имаме предложение, ориентирано към пациента и основано на гледната точка на пациентите.
<P>
Следя разискването в Парламента много внимателно. Разговарях с много от вас, за да видя какво се обсъжда и считам, че разполагаме - както посочих в бележките си в началото - с много положителен документ, върху който сега следва да надграждаме, за да постигнем окончателно съгласие.
<P>
Искам да направя няколко кратки бележки относно казаното от вас. По отношение на предварителния контрол от страна на EMA, споменат от г-жа Correia, считам, че 120 дни са някак твърде дълъг период и всъщност ще предложим период от порядъка на 60 дни.
<P>
Интернет е предизвикателство, а контролирането на уебсайтове, съдържащи информация за пациенти, е от жизненоважно значение - но всички разбираме, че това е и трудно. Въпросите, поставени от г-н Buşoi и г-жа Grossetête, свързани със строгите правила по отношение на интернет, са много важни и именно в тази посока трябва да работим.
<P>
Основното място, което лекарите трябва да продължат да имат в отношението с пациентите, също е от огромно значение, както беше посочено от г-н Schnellhardt, и по един или друг начин и от г-н Pargneaux и г-жа Първанова.
<P>
Съгласен съм, че лекарите не трябва да бъдат превръщани в инструмент от фармацевтичната промишленост, но, от друга страна, лекарят следва да бъде добър посредник, чрез която да се разпространява информация. В този случай трябва да гарантираме, че информацията в ръцете на лекарите, както посочи г-жа Rosbach, също е обективна.
<P>
Последният въпрос, който искам да засегна, е свързан с порталът с изчерпателна информация относно заболявания, споменат от г-жа Weisgerber. Трябва да кажа, че в случая с лекарствените средства това вече е включено в законодателството в областта на фармакологичната бдителност, което предлагаме. В случая на заболяванията е малко по-трудно. Вече разполагаме с портал за редки заболявания, но по отношение на целия спектър от заболявания вече сме започнали и се опитваме да работим за решаване на този проблем. Той обаче се оказва доста сложен и, както разбирате, представлява доста трудоемка задача.
<P>
И така, искам да ви благодаря за работата по това досие. Искам отново да благодаря на докладчика и на съдокладчиците за работата им и изразявам надеждата си, както вече казах, че най-сетне ще разполагаме с документ, който да можем да разработим допълнително.
<P>
Позиция на Комисията относно измененията, внесени от Парламента:
<P>
- C6-0156/2008 -
<P>
Изменения:
<P>
Директно приемливи: 1, 3, 4, 10, 11, 12, 22, 26, 35, 39, 40, 42, 56, 60, 63, 64, 65, 67 и 69
<P>
Приемливи по принцип: 9, 13, 14, 16, 19, 20, 21, 23, 27, 32, 34, 36, 37, 41, 46, 48, 50, 52, 58, 62, 66, 72, 74, 75, 76, 77 и 78.
<P>
Приемливи, при условие че бъдат преформулирани: 5, 6, 7, 8, 15, 24, 25, 28, 33, 44, 49, 53, 59 и 70.
<P>
Частично приемливи: 2, 29, 31, 43, 54, 55, 61 и 79.
<P>
Неприемливи: 17, 18, 30, 38, 45, 47, 51, 57, 68, 71 и 73
<P>
- C6-0517/2008 -
<P>
Изменения:
<P>
Приемливи: 2 и 7
<P>
Приемливи по принцип: 6
<P>
Приемливи, при условие че бъдат преформулирани: 1
<P>
Частично приемливи: 9, 10 и 12
<P>
Неприемливи: 3, 4, 5, 8 и 11
<SPEAKER ID="176" NAME="Christofer Fjellner" LANGUAGE="SV">
Г-жо председател, със задоволство отбелязвам, че Комисията още в началото посочи факта, че положението с достъпа до информация относно лекарствени продукти в момента е много различно в различните държави в Европа, защото много упорито се опитвахме да гарантираме, че всички ще имат добър достъп и да хармонизираме този достъп. В същото време имах едно лично изискване и то беше, че информацията не може да бъде по-лоша или по-оскъдна в никоя определена държава. Известно ми е, че в това отношение много хора изразиха загриженост в някои страни, включително Швеция, където отдавна имаме система, наречена Fass. Обръщам се директно към тези хора и заявявам, че начинът, по който гласува Парламентът, означава не само, че е възможно да бъде запазена Fass, но е възможно също така други страни да въведат сходни системи.
<P>
Разбира се, в други отношения правилата в Европа понастоящем са доста странни в смисъл, че всеки може да каже каквото пожелае за лекарствени продукти, които се отпускат по лекарство предписание, освен тези, които произвеждат такива продукти; с други думи, онези, които следва да са запознати най-много с тях. Ето защо изразявам задоволството си, че постановихме, че те не само имат правото, но на практика са длъжни да разпространяват определена основна информация. Те също трябва да допринасят, защото в крайна сметка те са хората, които разполагат с голяма част от информацията.
<P>
На г-н члена на Комисията искам просто да кажа, че съм изключително удовлетворен да видя, че Вие и аз изглежда сме съгласни по всички въпроси, които считам за основни в тази област. Считам, че Комисията и Парламентът сега са в съгласие. Това поставя Съвета под значителен натиск да се заеме с въпроса конструктивно и да работи върху него. Честно казано, дори що се отнася до въпросите в това предложение, по които Комисията заяви, че има възражения, считам, че основното, което искаме да постигнем, е доста сходно, например по отношение на печатните материали и възможността да се окаже помощ на държавите, които имат конституционни проблеми, включително Швеция, да ги решат в предложението.
<P>
В заключение, искам да се обърна към членовете на Парламента, които не считат, че следва да въвеждаме изключение за лекари и за информацията, предоставяна от лекари. Аз лично смятам, че лекар, който види клинично изпитване, публикувано от някое дружество, следва да има право да го предостави на пациента, ако лекарят счита, че информацията има отношение към случая, или че лекар, който установи, че листовката с упътване в опаковката е на език, различен от официалния в съответната държава-членка, следва да има право да разпечата тази информация и да я предостави на пациента. В този случай обаче трябва да гласуваме за това лекарят лично да може да вземе решение, а не за това тази директива да указва какво лекарите трябва да предоставят на пациентите. Отговорността винаги е на лекарите и не следва да я регулираме тук.
<SPEAKER ID="177" NAME="Председател">
Общото разискване приключи.
<P>
Гласуването ще се проведе в сряда, 24 ноември 2010 г.
<P>
Писмени изявления (член 149)
<SPEAKER ID="997" NAME="John Attard-Montalto" LANGUAGE="EN">
Информацията, свързана с потребителски продукти, придоби основно значение. Информацията относно лекарствени продукти е особено чувствителна. Важна разлика която следва да се прави, е тази между информация и реклама. В хода на обсъждането на доклада Европейският парламент предвиди гаранции по отношение на лекарствените продукти. Пример за това е, че печатните материали трябва да бъдат предавани в Европейската агенция по лекарствата (EMA) 90 дни предварително за извършването на анализи, преди да бъдат предоставяни на потребителите. Важен елемент, който не е споменат, е информацията относно цените. В хода на изготвянето на това законодателство подчертах високите цени на лекарствените продукти в Малта в сравнение със същите лекарствени продукти в други страни от Европейския съюз. Разликата не е минимална, а невероятна. Цената на някои лекарства в Малта е двойна или дори по-висока от тази в Европа. Когато представих въпроси в Комисията по тази тема, оттам винаги отговаряха, че това е грижа на националното правителство. Изразявам твърдото си убеждение, че EMA следва да действа не само като защита на потребителите що се отнася до информацията относно лекарствата, но когато от потребителите се иска да платят скандални цени за лекарства, а националните правителства са неспособни да решат проблема, EMA следва да може да се занимае с този въпрос.
<SPEAKER ID="178" NAME="Слави Бинев" LANGUAGE="EN">
Приветствам разпоредбите в доклада относно информацията относно лекарствени продукти, които подчертават правото на потребителите да бъдат информирани. Във връзка с това искам да насоча вниманието ви към публични онлайн консултации, стартирани от Европейската комисия във връзка с предстоящите изменения на Директивата за тютюневите изделия. Инициативата несъмнено заслужава поздравления и аз я подкрепям.
<P>
Искам обаче да знам позицията на Парламента и на Съвета, защото предвид факта, че съм запознат с предложенията, считам някои от тях за крайни, необосновани и до известна степен съм дори изненадан, че са включени в обсъждането. Имам предвид някои от предложените възможности, като например въвеждането на опростена единна опаковка без отличителни знаци, забрана за показване на продавани продукти и забрана за използване на добавки при производството на тютюневи изделия.
<P>
Считам, че при изготвянето на нови регламенти следва да отчитаме реалностите. Трябва да се подхожда внимателно към крайните забрани и ограничителните регулаторни мерки за тютюна. Това е нарастващ проблем и не ми се иска този сигнал да бъде подминат без обсъждане. Комисията предлага, но онова, което ни предлага не винаги е най-доброто за всички държави-членки. Задължително трябва да се проведе разискване по темата!
<SPEAKER ID="996" NAME="Siiri Oviir" LANGUAGE="ET">
Приветствам факта, че в резултат на това предложение акцентът на директивата и регламента беше преместен от производителите на лекарствени средства към пациентите. Изключително важно е да се повиши осведомеността на пациентите за лекарствените средства, отпускани по лекарско предписание, за да се предотврати свръхпотребление на лекарствени продукти, което е в резултат на търговски съображения. За съжаление, в много държави-членки се е превърнало в норма фармацевтичните дружества да провеждат силна лобистка кампания, предлагайки множество облаги, които определено повлияват на решенията на лекарите. Безспорно търговските интереси не винаги съвпадат с интересите на пациентите и тъкмо поради това са необходими изменения на Директива 2001/83/ЕО и Регламент (ЕО) № 726/2004 с цел да бъде създадена ясна рамка за начина на предоставяне на информация относно лекарствени продукти, отпускани по лекарско предписание. Една ясна рамка би спомогнала да се насърчи разумната употреба на лекарствени продукти и би била в интерес на пациентите. Определено следва да има ясно разграничение между реклама и информация, въпреки че рекламата за широката общественост на лекарства, отпускани по лекарско предписание, ще продължи да бъде забранена съгласно съответните предложения.
<SPEAKER ID="995" NAME="Daciana Octavia Sârbu" LANGUAGE="EN">
Комисията по околна среда подобри значително предложението на Комисията, което в своята първоначална форма не би възпрепятствало всички форми на реклама за широката общественост на лекарства, отпускани по лекарско предписание. Лекарствата, отпускани по лекарско предписание, не са обикновени потребителски стоки. Те следва да бъдат предлагани от клинични специалисти, а не да се продават като автомобили или козметика. Поради тази причина приветствам запазването на забраната за реклами на лекарствени продукти, отпускани по лекарско предписание, по телевизия, радио и в печатните средства за масова информация. Здравните специалисти остават най-достоверен източник на информация за лекарствени продукти. Ето защо не мога да подкрепя изменението на докладчика, което би разрешило на здравните специалисти да разпространяват допълнителни, неодобрени материали от фармацевтичните предприятия директно сред пациентите. Това би представлявало ясна възможност за реклама, което искаме да избегнем и което би било несъвместимо с позицията ни срещу рекламата, насочена пряко към пациенти. Това е изключително погрешно, защото в очите на пациента материалите, предоставяни директно от фармацевтичното дружество, биха имали авторитет, поради факта, че се разпространяват от лекар. Като цяло докладът представлява подобрение за пациентите в сравнение с предложението на Комисията, и следва да не подкопаваме тези подобрения, позволявайки на фармацевтичните предприятия да рекламират директно на пациентите в лекарския кабинет.
