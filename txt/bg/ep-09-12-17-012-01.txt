<CHAPTER ID="012-01">
1. Уганда: проект на законодателство срещу хомосексуалността
<SPEAKER ID="850" NAME="Председател">
Следващата точка е разискването по шест предложения за резолюция относно Уганда: проект на законодателство срещу хомосексуалността.
<SPEAKER ID="225" NAME="Michael Cashman" LANGUAGE="EN">
Г-н председател, аз моля Парламента да бъде снизходителен, ако можем да се отдалечим от процедурните въпроси и да се насочим към въпроса за дискриминацията.
<P>
В парламента на Уганда е внесен проект на закон и някои се питат какво общо има това с нас. Както винаги сме показвали, неизпълнението на международните задължения, на Споразумението от Котону и нарушенията на правата на човека имат много общо с нас.
<P>
Разпоредбите на този проект на законодателство са драконовски и, нека да информирам членовете на Парламента, сред тях се срещат и следните: всяко лице, за което се предполага, че е хомосексуалист, го грози доживотна присъда или, при определени обстоятелства, смъртно наказание; родител, който не предаде на органите своята дъщеря лесбийка или своя син хомосексуалист, го чакат глоби и вероятно три години затвор; всеки учител, който не докладва на органите за ученичка лесбийка или ученик хомосексуалист в срок от 24 часа, е изправен пред опасност от същите наказания; всеки хазяин или хазяйка, дали квартира на лице, за което се предполага, че е хомосексуалист, рискуват да бъдат осъдени на седем години лишаване от свобода.
<P>
По подобен начин законопроектът застрашава с наказание или със съсипване на репутацията лице, работещо с хора, които са хомосексуалисти или лесбийки, като лекари, работещи по случаи на заразяване със СПИН или ХИВ, лидери на гражданското общество с активна дейност в областите на сексуалното и на репродуктивното здраве, а оттук и по-нататъшното подкопаване на усилията на общественото здравеопазване да противодейства на разпространението на ХИВ.
<P>
Жизненоважно е днес в Парламента да забравим за нашите предразсъдъци и да защитим тези, които нямат кой да ги защити. Ето защо аз топло приветствам изявлението на члена на Комисията, отговарящ за развитието и хуманитарната помощ, г-н Де Гухт, изявленията на британското, на френското и на шведското правителство, както и тези на президента Обама и на председателя и на заместник-председателя на комисията по външни работи на Камарата на представителите на Конгреса на САЩ. Призовавам Парламента да отдаде на този въпрос голямото значение, което заслужава, и да говори открито за онези хора в Уганда, които в момента няма кой да чуе.
<SPEAKER ID="227" NAME="Marietje Schaake" LANGUAGE="EN">
Г-н председател, миналия септември член на парламента на Уганда внесе "проектозакон срещу хомосексуализма". Този проектозакон инкриминира хомосексуалността, водейки до наказанието лишаване от свобода и дори до смъртно наказание. Той се отнася не само до предполагаемите престъпници, но също и до лица, които не са съобщили за тези така наречени престъпления или които подкрепят правата на човека и се занимават с подобна дейност в Уганда.
<P>
Нашата тревога е, че това ще наруши правото на свобода на сексуалната ориентация, както и правото на свобода на изразяване, които са права на човека - те са не само европейски, но и всеобщи ценности.
<P>
Ние също така отхвърляме смъртното наказание като цяло и искаме да се присъединим към международната общност, споделяйки нейната загриженост за неправителствени организации, които може да се наложи да преустановят своята дейност и работа в Уганда.
<P>
Ето защо ние се присъединяваме към президента Обама и други личности от международната общност, които призовават за неприемане на законопроекта и за преразглеждане на законите, които биха инкриминирали хомосексуалността в Уганда.
<SPEAKER ID="229" NAME="Charles Tannock" LANGUAGE="EN">
Г-н председател, Уганда е дълбоко християнска държава, където господстват традиционните ценности. Хомосексуалността е незаконна в Уганда, както и в много други африкански държави. Ние, разбира се, трябва да бъдем деликатни с налагането на нашите по-либерални и прогресивни ценности на другите, защото това понякога може да доведе до обратен резултат.
<P>
Ние обаче не трябва да се страхуваме да говорим открито срещу този срамен проект на закон, защото той очевидно представлява драконовски и прекомерно краен законодателен акт. Той не само би бил пагубен за безопасността и свободата на хомосексуалистите в Уганда, но също така би опетнил имиджа на Уганда в целия свят и би я поставил в изолация.
<P>
През последните две десетилетия Уганда е постигнала голям напредък и в известен смисъл може да се разглежда като модел за развитие на Африка. Защо трябва членовете на парламента на Уганда да захвърлят тази добра репутация? Защо трябва да се опитват да поставят тяхната държава редом с Иран, където хомосексуалистите редовно биват публично екзекутирани?
<P>
Нека се надяваме, че чрез нашето общо възмущение - тук в Европейския парламент и в много други парламенти в света - от този брутален законодателен акт ще можем да убедим президента на Уганда да му наложи вето.
<SPEAKER ID="231" NAME="Ulrike Lunacek" LANGUAGE="DE">
Г-н председател, някои от предишните оратори споменаха детайли относно този законодателен акт, който сега се разисква от парламента на Уганда. Искам да ви разкажа една кратка история. Преди около четири-пет години бях в Кампала и една вечер срещнах група лесбийки, хомосексуалисти и транссексуални в една пицария, чийто собственик позволил срещата им да се състои. Същата вечер министър от правителството каза, че в бъдеще ще се извършват внезапни нападения на всички места, където се срещат лесбийки, хомосексуалисти и транссексуални лица. Тази вече аз бях доста обезпокоена, както бяха и угандийските хомосексуалисти и лесбийки. За щастие нищо не се случи, но тогава беше поставено началото на засилващата се хомофобия в Уганда. Сега предложеният закон е внесен, което не само ще превърне хомосексуалността в престъпление, както вече стана, но също така ще я направи наказуема със смъртно наказание.
<P>
Редица държавни глави в Африка, включително президента Мусевени, са направили много за техните държави, но на тази основа да се твърди, че хомосексуалността е неафриканска, е просто погрешно. Хомосексуалността е съществувала във всички култури, на всички континенти, през всички исторически периоди и ще продължи да съществува, независимо от законодателството, което се приема. Доволна съм, че ние успяхме да внесем обща резолюция, подкрепена от почти всички групи, защото тя е важна като израз на нашето противопоставяне на това законодателство и за подкрепа на хомосексуалистите, лесбийките и транссексуалните лица в Уганда. Ние не трябва да допускаме те да бъдат подвластни на омразата към законите, да стоят безучастно и да мълчат.
<P>
Ние в Европейския съюз имаме задължението да подкрепяме правата на човека в целия свят и да напомним на членовете на парламента на Уганда, че в Споразумението от Котону например се посочва, че достойнството и правата на човека се отнасят до всекиго и трябва да бъдат защитавани от всички. Аз също така се надявам, че резолюцията, която сме представили, ще бъде приета в нейната цялост, защото е важна за организации, които защитават правото на лесбийките, хомосексуалистите и транссексуалните лица в Уганда да бъдат подкрепени, включително от Европейския съюз.
<SPEAKER ID="233" NAME="Michèle Striffler" LANGUAGE="FR">
Г-н председател, г-н член на Комисията, госпожи и господа, за да отговоря на въпроса, защо Европейският парламент трябва да се занимава с този проблем, ще кажа, че законодателният акт, внесен в парламента на Уганда, показва пълно незачитане на основните свободи и в никакъв случай не бива да бъде одобрен.
<P>
Действащото законодателство на Уганда вече инкриминира хомосексуалността. В продължение на години неправителствените организации предупреждават тревожно за насилието, извършвано срещу тези групи. Въпросът се състои в това, че ако бъде приет през януари 2010 г., новият закон ще влоши обстановката и ще направи хомосексуалните актове наказуеми с доживотна присъда или със смъртно наказание за хомосексуалисти, които са ХИВ позитивни.
<P>
Въпросният закон също така ще бъде основна пречка в борбата срещу СПИН. Срещу хомосексуалистите в Африка има и други закони. Този обаче е необикновен, защото, както каза г-н Cashman, той принуждава гражданите да съобщават за хомосексуални актове в срок от 24 часа. Ако сте лекар, родител или учител на лице с хомосексуална ориентация, вие или трябва да съобщите за него на полицията, или да излежите присъдата си.
<P>
Освен това този законопроект инкриминира законната работа на неправителствени организации, международни донори и хуманитарни асоциации, които се стремят да защитават и насърчават правата на човека в Уганда.
<P>
Веднага след представянето му на правителството в Кампала, законопроектът беше решително осъден от защитниците на правата на човека в целия свят, включително във Франция, Съединените американски щати...
<P>
(Председателят прекъсва оратора)
<P>
и от члена на Европейската комисия, отговарящ за развитието и хуманитарната помощ, г-н Де Гухт. Уганда трябва да спазва своите задължения в съответствие с международния хуманитарен закон и със Споразумението от Котону.
<P>
В случай че положението продължава да бъде същото, Европейският съюз трябва като неотложна задача да направи постъпки пред органите на Уганда и да преразгледа своята ангажираност с Уганда.
<SPEAKER ID="234" NAME="Председател">
Г-жо Striffler, Вие имахте още 12 секунди. Можехте да четете малко по-бавно и тогава повече Ваши колеги щяха да се възползват от още по-добър превод. Съветвам членовете на Парламента, които четат своите изказвания, да ги дават предварително на преводачите, тъй като това ще помогне за подобряване на качеството на превода.
<SPEAKER ID="235" NAME="Filip Kaczmarek" LANGUAGE="PL">
Г-н председател, някои хора считат, че ние не следва да участваме в това, защото защитата на правата на хомосексуалистите е необосновано разширяване на правата на човека. Това е погрешно разбиране.
<P>
Всеобщата декларация за правата на човека включва всяко лице и никой не трябва да бъде изключван. Забраната за дискриминация на основание на сексуалната ориентация не е нещо ново. Проблемът е в това, че не всеки иска да признае този вид дискриминация за нарушаване на правата на човека.
<P>
В Уганда и в някои други африкански държави се надигат гласове, че нашият интерес към тази тема представлява израз на неоколониализъм, че се месим в работи, които не са наша грижа. Това също е погрешно разбиране, защото говорим за общи, за всеобщи права. Ние зачитаме независимостта на Уганда и на другите държави, но не можем да останем безучастни, когато, вместо ограничаване на дискриминацията, се прави опит за нейното разширяване.
<SPEAKER ID="237" NAME="Kader Arif" LANGUAGE="FR">
Г-н председател, госпожи и господа, аз съм доволен, че днес имаме възможност да разсъждаваме относно проектозакона, внесен в парламента на Уганда на 25 септември.
<P>
Във време, когато сме свидетели на нарастващия брой на нарушенията на правата на човека, аз считам, че от първостепенно значение за Европейския парламент, като се има предвид този закон срещу свободата, е да погледне отвъд разногласията, които разделят неговите политически семейства, и да бъде в състояние да заклейми възможно най-остро този проектозакон и да призове парламента на Уганда да отхвърли проектозакона и да преразгледа националното законодателство с оглед декриминализиране на хомосексуалността.
<P>
Както преди малко посочи г-н Cashman, всички неправителствени организации се изказали открито срещу проектозакона, като освен това го считат за сериозна пречка в борбата срещу СПИН. Комисията, чрез члена на Комисията г-н Де Гухт, и голяма част от държавите-членки, прибавяйки гласа си към изявленията, направени от президента Обама, вече осъдиха това деяние.
<P>
Ето защо призовавам Комисията да преразгледа нашата ангажираност с Уганда, в случай че проектозаконът бъде приет. Държава, която в този момент би била в нарушение не само на принципите на международното право, но също така и на основните принципи на Споразумението от Котону, няма да може да се възползва от подкрепата на Европейския съюз.
<P>
В заключение, госпожи и господа, искам да посоча, че всеки трябва да има правото на свобода на сексуална ориентация, без страх от лишаване от свобода или от смърт. Този принцип не подлежи на разискване.
<SPEAKER ID="239" NAME="Raül Romeva i Rueda" LANGUAGE="EN">
Г-н председател, бих искал да започна, като спомена за случая на Аминату Хайдар. Поради причини, които вече знаем обаче, не мога да го направя. Във всеки случай въпросът за правото на избор в Уганда също заслужава нашето внимание и това още веднъж ни напомня, че сме принудени да приемем нов текст, осъждащ хомофобията.
<P>
В миналото ние приехме няколко резолюции относно този проблем, включително относно защитата на малцинствата и антидискриминационната политика. Днес е необходимо към вече приетите текстове да добавим новия текст. Единственият опит на член на парламента на Уганда да внесе проект на законодателство срещу хомосексуалността заслужава политически отговор.
<P>
Предложеният закон включва разпоредби за наказване на лица, за които се предполага, че са лесбийки, хомосексуалисти или бисексуални, с лишаване от свобода и дори със смъртно наказание. Проектът на закон включва също така разпоредба за лишаване от свобода до три години на всяко лице, включително хетеросексуално, което в срок от 24 часа не съобщи самоличността на всяко лице, за което знае, че е лесбийка, хомосексуалист, бисексуален или транссексуален, или което подкрепя правата на човека на хора с различна сексуална ориентация. Това означава, че всеки от нас също може да бъде в опасност от изправяне пред съда по тези причини.
<P>
Ние трябва да напомним на Европейския съюз и на международните организации, че сексуалната ориентация е въпрос, който попада в областта на индивидуалното право на неприкосновеност на личния живот, което е гарантирано от международното право в областта на правата на човека, съгласно което равенството и недискриминацията трябва да се насърчават, като свободата на изразяване следва да бъде гарантирана. Ние изискваме от международните донори, както правителствени, така и неправителствени, да спрат с тяхната дейност в определени области, в случай че законопроектът бъде приет.
<P>
Аз решително отхвърлям всяка стъпка за въвеждане на прилагането на смъртно наказание. Ако органите на Уганда не отговорят на тези искания, ние следва да призовем Съвета и Комисията да преразгледат тяхната ангажираност с Уганда, в случай че законопроектът бъде приет и с това се извършат нарушения на международните права на човека. По тази причина искам да напомня на правителството на Уганда за неговите задължения по силата на международното право и по силата на Споразумението от Котону, в които се призовава за зачитане на всеобщите права.
<SPEAKER ID="241" NAME="Ana Gomes" AFFILIATION="S&amp;D">
(PT) Европа трябва да се намеси по този въпрос с всички инструменти, които има на разположение, и по-специално в контекста на Споразумението от Котону. Ние трябва да изискаме незабавното оттегляне на този драконовски законопроект, в противен случай ще има последици за икономическото и политическото сътрудничество с Уганда.
<P>
Когато научих за съдържанието на предложения законодателен акт и когато чух съобщенията за тежката съдба на лицата с различна сексуална ориентация в Уганда, Судан, Иран и Нигерия - да спомена само няколко примера - аз осъзнах колко все още дълбоко вкоренена е хомофобията в много култури, в крещящо нарушение на задълженията на тези държави в областта на правата на човека. Ролята, която играят крайно десните християни евангелисти в Съединените американски щати в мобилизирането и финансирането на няколко инициативи от този вид в Африка, е възмутителна.
<P>
Европа и нейните институции трябва да направят всичко възможно на място във въпросните държави, за да неутрализират и да се преборят с пагубното, реакционно влияние на тези представители на нетърпимостта, които подклаждат нова вълна на престъпления от омраза в Африка.
<SPEAKER ID="243" NAME="Luis Yáñez-Barnuevo García" AFFILIATION="S&amp;D">
(ES) Г-н председател, относно проекта за законодателство на Уганда, който предизвика такова негодувание сред нас, аз силно приветствам факта, че членовете на различните парламентарни групи в Парламента, които взеха думата по тази тема, застанаха на една и съща позиция. Считам, че това е показателно за единодушието в Парламента. Поисках думата само за да добавя моя глас към техния, съответно преди гласуването, което ще се проведе по-късно.
<P>
Аз подкрепям г-н Cashman, авторите и представителите на групите. Моите основания са, че борбата срещу нетърпимостта, дискриминацията и също така, в този случай, срещу хомофобията и смъртното наказание, изисква от нас да бъдем много твърди и да призовем Комисията и Съвета също да проявят твърдост. Ние трябва да бъдем упорити и настойчиви, докато не успеем да постигнем оттегляне на този несправедлив проектозакон. Придвижването на законопроекта би било равносилно на връщането на Уганда обратно към условията на колониализма.
<SPEAKER ID="245" NAME="Cristian Dan Preda" AFFILIATION="PPE">
(RO) Аз също искам да кажа, че съм ужасен от начина, по който е представен проекта на законодателство, който разискваме. От само себе си се разбира, че в Европа не можем да приемем налагането на санкции на лица на основание на тяхната сексуална ориентация и за това, че не са предоставили информация за сексуалната ориентация на дадено лице.
<P>
Искам също така да подчертая, че нашето разискване се провежда в контекста на обсъжданото второ преразглеждане на Споразумението от Котону. Уганда е страна по това споразумение, а в него съвсем ясно се посочва необходимостта от зачитане на правата на човека. В понеделник тази седмица аз също така гласувах, като член на комисията по развитие, за доклад на г-жа Jolie относно Споразумението от Котону.
<P>
Считам, че днешното обсъждане, въпреки че можеше да се проведе по-рано миналия месец, ни поставя в положение, при което очевидно не можем да не отхвърлим това, което се случва в Уганда.
<SPEAKER ID="247" NAME="Heidi Hautala" AFFILIATION="Verts/ALE">
(FI) Г-н председател, искам да допринеса за разискването, като припомня на всички, че следващия май в Кампала, Уганда, ще се проведе конференция за преразглеждане на Римския статут на Международния наказателен съд. Сега всъщност се навършват десет години от учредяването на този важен наказателен съд и аз се надявам, че правителството на Уганда ще разгледа от всеки ъгъл своето законодателство, за да гарантира, че то съответства на всички международни споразумения, и ще спази принципа на недискриминацията.
<SPEAKER ID="249" NAME="Павел Самецки" LANGUAGE="EN">
Г-н председател, Комисията е дълбоко разтревожена от проекта на законодателство срещу хомосексуалността, внесен наскоро в парламента на Уганда. Ако бъде приет, проектозаконът ще повдигне сериозни въпроси относно правата на човека, които са от голямо значение за Комисията.
<P>
Комисията счита, че наказването на хомосексуалността, така както е предвидено в законопроекта, ще бъде в противоречие с конвенциите на ООН за правата на човека. Уганда е ратифицирала тези конвенции. Във връзка с това тя има правното задължение да ги спазва без оглед на различията, както и без дискриминация. Законопроектът също така ще бъде в разрез с подкрепената от ЕС декларация на ООН относно сексуалната ориентация и половата идентичност от 18 декември 2008 г., относно декриминализирането на хомосексуалността.
<P>
Г-н Де Гухт лично повдигна тези опасения в писмо до президента Мусевени миналия ноември. Той подчерта, че зачитането на правата на човека е от първостепенно значение за Комисията и за Европейския парламент. Въпреки това той изрази пред президента своята увереност, че под негово ръководство приемането на това ретроградно законодателство няма да бъде допуснато.
<P>
Председателството и ръководителите на мисията в Уганда също повдигнаха въпроса пред правителството на Уганда по няколко повода, по време на срещи с министър-председателя и с министъра на правосъдието, на срещи, проведени в рамките на член 8 от Споразумението от Котону, и на срещи с комисията по права на човека на Уганда. По време на последния демарш, предприет на 3 декември, председателството и местната тройка се срещнаха с действащия министър на външните работи, пред когото те отново изразиха сериозната си загриженост, потвърдиха тяхната подкрепа за основните свободи и напомниха на Уганда за нейните международни задължения. Докато говореше за традиционните ценности и за културните традиции, които се изменят бавно, и привеждаше доказателства за кампании, които се организират с цел възползване от бедните за въвличането им в хомосексуално поведение, министърът взе под внимание позициите на ЕС и се ангажира да ги предаде лично на кабинета и на парламента, за да им даде възможност да вземат информирано решение.
<P>
Комисията се надява, че в посоката и в духа на настоящото партньорство между ЕС и Уганда посочените демаршове, заедно с тези, предприети от други, ще доведат до преразглеждане на предложения проект на законодателство, за да бъде направен съвместим с международните принципи на недискриминация на основание на сексуалната ориентация.
<SPEAKER ID="250" NAME="Председател">
Разискването приключи.
<P>
Гласуването ще се проведе в края на разискването.
