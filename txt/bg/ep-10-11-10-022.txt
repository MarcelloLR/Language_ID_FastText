<CHAPTER ID="022">
Демографски предизвикателства и солидарност между поколенията (кратко представяне)
<SPEAKER ID="283" NAME="Председател">
Следващата точка е докладът на Thomas Mann, от името на комисията по заетост и социални въпроси, относно демографските предизвикателства и солидарността между поколенията.
<SPEAKER ID="284" NAME="Thomas Mann" LANGUAGE="DE">
Г-н председател, г-жо член на Комисията, госпожи и господа, комисията по заетост и социални въпроси изпрати важен сигнал по отношение на демографските промени. Първо е изготвен общ пакет относно младите и възрастните. Той предприема новаторски подход, основан на справедливостта между поколенията. Не мислим за поколенията, като за всяко, следващо предходното, а за тях заедно. За да се предостави стабилна основа на дебата, държавите-членки следва да изготвят отчети за поколенията. Те ще позволят надеждно онагледяване и прогнозиране на потоците от плащания между поколенията. За статистическите служби ще бъде лесно да изчислят колко високи са приходите от данъци, вноските за социално осигуряване и пенсионните плащания. "Тестът на поколенията" има за цел, първо, да въведе задължителна оценка на въздействието на желаните ефекти и нежеланите странични ефекти по отношение на прехвърлянето на задълженията върху поколенията. Той трябва да бъде задължителен във всички наши държави-членки и на равнище на ЕС.
<P>
Изпращаме ясен сигнал до Европейската комисия и Съвета също и по отношение на пенсиите. Не се нуждаем от единна европейска пенсионна възраст. Вместо това трябва да се обърне внимание на националната пенсионна възраст. По-възрастните работници не трябва да бъдат принуждавани да спрат да се трудят против волята им заради произволно определена задължителна възраст за пенсиониране. Съдът на Европейския съюз също ясно отхвърли задължителното пенсиониране при навършването на определена възраст в решението си от октомври. Пенсионерите категорично могат да кандидатстват за свободни позиции и не трябва да бъдат поставяни в неизгодно положение заради възрастта им. По отношение на по-възрастните граждани призоваваме за "Европейски пакт 50+". Три цели трябва да бъдат постигнати до 2020 г. Първо, процентът на работниците на възраст над 50 години да се увеличи до над 55%. Второ, ранното пенсиониране и финансовите стимули за него да бъдат премахнати в цяла Европа. Трето, в държавите-членки ще се предоставят средства за хора на възраст над 60 години, за да могат да останат на пазара на труда по-дълго.
<P>
На другия край на възрастовата скала са младите хора. Ние призоваваме за "Европейска гаранция за младите хора". След безработица от най-много четири месеца, на всеки млад човек трябва да се предложи работа, стаж или други възможности за обучение. При това трябва да важи принципът "насърчаване и изискване". Но подкрепата не е еднопосочна улица. Ако младите хора не разполагат с достатъчна квалификация, трябва да имат възможност да я получат, за да могат да бъдат наети на работа. Бях много доволен да видя, че Европейската комисия вече е предприела една от инициативите, за които призовавам в доклада. Преди няколко седмици тя обяви 2012 г. за "Европейска година на удължаването на активния живот и солидарност между поколенията". Това е правилният сигнал в точното време.
<P>
Единственият недостатък е решението на мнозинството в комисията да призове за допълнителни разпоредби срещу дискриминацията. Така трябва да се изработят нови критерии за по-възрастните хора във връзка със сключването на застраховки, резервирането на почивки и наемането на автомобили. Това само ще увеличи бюрокрацията и финансовите разходи, което е в разрез с основната идея хората да се защитят ефективно срещу изключването. Поради това групата на Европейската народна партия (Християндемократи) внесе алтернативно предложение за резолюция, което не съдържа това искане. Извън този въпрос в комисията по заетост и социални въпроси имаше съгласие. С многобройни съвместни предложения и 22 компромиса постигнахме широк консенсус.
<P>
Искам да благодаря на моите колеги и на членовете на другите групи за конструктивното сътрудничество. Можем и ще обединим младите и по-възрастните. Надявам се, че с доклада относно справедливостта между поколенията заедно сме направили важна крачка напред.
<SPEAKER ID="285" NAME="Seán Kelly" AFFILIATION="PPE">
(EN) Г-н председател, благодаря на г-н Mann, че ни очерта тези много важни предложения. Считам, че най-важното нещо по отношение на възрастните хора е да променим отношението си към пенсионирането, както и към работата. В идеалния случай следва да има постепенно и доброволно пенсиониране, а не задължително пенсиониране. Преди две седмици ме посети човек, който заяви, че се е пенсионирал. Попитах го дали е на 65 години и той каза: "Не, ако бях изчакал до следващата година, щяха да ме накарат да си тръгна. Сега си отивам по собствена воля". Ако можеше да продължи да работи до 67 или 70 години, щеше да го направи. Считам, че това е много важен момент, който трябва да отчетем.
<P>
Второ, смятам, че младите хора, по-конкретно, са в неравностойно положение, а младите хора в моята страна, в Ирландия, са най-ощетените, тъй като сега са натоварени с големия дълг в резултат от банковата криза и въпреки че са високо образовани, имат само един избор - да заминат в чужбина, ако искат да работят, защото у дома няма никаква работа за тях.
<P>
Нуждаем се от иновации по отношение на начина, по който наемаме млади хора. Приветствам, по-специално, предложението на г-н Mann, ако те са безработни в продължение на няколко месеца, поне някаква работа да им бъде дадена. Това са много позитивни предложения и аз ги приветствам.
<SPEAKER ID="286" NAME="Vilija Blinkevičiūt" AFFILIATION="S&amp;D">
(LT) Наистина искам да поздравя докладчика, защото определено съм съгласна с много от предложените мерки за преодоляване на демографските предизвикателства и за укрепване на солидарността между поколенията. Въпреки това по отношение на по-възрастните хора не мога да се съглася с премахването на възможността за пенсиониране преди достигането на нормалната възраст за пенсиониране. Много често възрастните хора са принудени да се възползват от ранното пенсиониране поради определени обстоятелства, не по собствено желание. Предвид последиците от икономическата криза обаче възможността за ранно пенсиониране често е единственият шанс за оцеляване на възрастните хора, които остават без работа. Затова предвид факта, че националните пенсионни системи в държавите-членки са различни, трябва да вземем предвид практиките на всички държави-членки, а не да последваме примера само на една или няколко държави.
<SPEAKER ID="287" NAME="Elizabeth Lynne" AFFILIATION="ALDE">
(EN) Г-н председател, много благодаря на Thomas Mann за работата му и за доброто сътрудничество в комисията. Радвам се, че много от моите предложения за изменения бяха приети в комисията. Трябва да осъзнаем факта, че отношението към по-възрастните хора все още е лошо в много държави-членки и, разбира се, най-лошият пример за това са злоупотребите с по-възрастните хора.
<P>
Но има и други примери, включително основаната на възрастта дискриминация на работното място, и затова съм доволна, че в доклада настояваме за правилното прилагане на директивата от 2000 г. относно заетостта и по-възрастните хора да бъдат запознати с техните права.
<P>
Доволна съм и че беше прието моето предложение за отказ от задължителна възраст за пенсиониране, като, разбира се, се запази пенсионна възраст, определена на равнище държава-членка. Неправилно е да се принуждават по-възрастните хора да спрат да работят, ако искат и могат да продължат да работят.
<P>
Също така трябва да продължим да настояваме Съветът да освободи хоризонталната директива относно достъпа до стоки и услуги, която обхваща, освен всичко друго, и основаната на възрастта дискриминация. Време е по-възрастните хора да имат същите права като всички останали. Призовавам ви да гласувате за първоначалния доклад, а не за изменението на групата на Европейската народна партия (Християндемократи).
<SPEAKER ID="288" NAME="Peter Jahr" AFFILIATION="PPE">
(DE) Г-н председател, искам да поздравя докладчика, г-н Mann, за отличния му доклад. Считам, че справедливостта между поколенията е важна характеристика на развитото общество. По същество това означава, че никое поколение не трябва и не следва да живее за сметка на друго. Това, което е логично и очевидно в личния живот на хората и в семейството, е по-трудно да се представи в обществото. Ако държавата ползва кредит, който не може да изплати, обременява следващото поколение. Всеки, който преексплоатира суровините, вреди на следващото поколение. Поговорката, че само сме взели назаем Земята от нашите внуци, е може би най-подходяща в случая. За мен това означава, че трябва да разгледаме всяко действие, всеки регламент и всяка директива, за да гарантираме, че те осигуряват справедливост между поколенията. По мое мнение, докладът е важна крачка в правилната посока.
<SPEAKER ID="289" NAME="Olga Sehnalová" AFFILIATION="S&amp;D">
(CS) Въпросът за солидарността между поколенията има много различни аспекти, което докладчикът, г-н Mann, описва добре в своя документ. Сред най-важните неща е въпросът за сигурността в напреднала възраст, и по-специално устойчивото и стабилно финансиране, което гарантира достойни пенсии в дългосрочен план. Затова считам, че в доклада има проблем с параграф 99, в който докладчикът посочва, освен всичко друго, че е необходимо да се замени пенсионната система въз основа на разпределение с капиталово финансирани системи.
<P>
Настоящата криза разкри опасностите от ограничаване на платежоспособността на някои частни пенсионни фондове, които бяха сериозно засегнати от спад в лихвените проценти и в стойността на инвестициите. През 2008 г. например частните пенсионни фондове загубиха повече от 20% от стойността си. В резултат на ограничаването на тяхната платежоспособност бяха принудени да продават активите си на загуба. Много от тях все още се крепят на ръба. Капиталово финансираните пенсионни системи не могат да бъдат отговор на демографските тенденции. Те са главно финансови продукти с потенциални рискове. Затова не считам, че е разумно да се излага подобна важна социална задача, като гарантирането на достойнството на възрастните хора, на тези рискове.
<SPEAKER ID="290" NAME="Miroslav Mikolášik" AFFILIATION="PPE">
(SK) Демографските промени постепенно променят изцяло структурата на населението и възрастовата пирамида. Средната раждаемост в Европейския съюз възлиза на 1,5 деца, което очевидно е сред най-ниските в света. В резултат можем да очакваме сериозни проблеми, свързани с демографското застаряване на европейското общество.
<P>
Една от причините за това според мен е, че определени структури са се развили незначително, възпирайки по този начин увеличаването на членовете на много семейства. Политиките, насочени към хармонизиране на професионалния и семейния живот и предоставяне на данъчни и други облекчения, са важна предпоставка за повишаване на раждаемостта. От друга страна, трябва да приемем законодателни мерки за по-голяма активност на по-възрастните хора, заедно с пълно премахване на нелоялната, основана на възрастта дискриминация.
<P>
Приветствам и напълно подкрепям така наречената политика на удължаване на активния живот, чиято цел е да позволи на хората да бъдат здрави дори и в напреднала възраст, да участват в социалния живот и да подобрят качеството не само на собствения си живот, но и на обществото като цяло, в дух на солидарност между поколенията.
<SPEAKER ID="291" NAME="Elena Băsescu" AFFILIATION="PPE">
(RO) Настоящият проблем е, че млади и възрастни се натъкват на трудности при намирането на работа. Затова задачата за постигане на справедливост между поколенията ще бъде едно от основните социални предизвикателства пред европейската и националните политики през следващите години. Считам, че насърчаването на концепцията за гъвкава сигурност и целта на стратегията "ЕС 2020" за постигане на трудова заетост от 75% представлява важна стъпка в тази посока. Според мен Европейската комисия и Съветът следва да въведат преброяване на поколенията като средство за предоставяне на информация. Също така е необходимо да се увеличат показателите за устойчиво развитие на Евростат в абсолютно всяка държава-членка.
<P>
В заключение, искам да поздравя г-н Mann, защото представя в доклада си няколко изключително атрактивни решения. Това са "Европейската гаранция за младите хора" и "Европейският пакт за заетост 50+".
<SPEAKER ID="292" NAME="Petru Constantin Luhan" AFFILIATION="PPE">
(RO) През следващите години, освен последиците от кризата, има и много други сериозни предизвикателства, пред които трябва да се изправим. Сред тях са демографските промени и последващото обезлюдяване на определени региони. Държавите-членки ще играят жизненоважна роля за осигуряване на условия, за да се гарантира, че въздействието върху гражданите ще бъде сведено до минимум. Те ще се нуждаят от голяма подкрепа въз основа на специфичните потребности, особено чрез използването на подходящи инструменти за финансиране на ЕС, като например структурните фондове.
<P>
За преодоляването на бъдещите предизвикателства считам, че трябва да се обърне специално внимание най-вече на младите хора, като се включат в обществения живот. Трябва да инвестираме в младите хора и да им предложим достъп до подходящо образование, следвано от възможност да си намерят подходяща работа или да следват кариерата на предприемачи. Това ще ни позволи да гарантираме социалното приобщаване на младите хора и според мен да се преборим с един от основните фактори за спада в раждаемостта и социално-икономическите различия между поколенията.
<SPEAKER ID="293" NAME="Сесилия Малмстрьом" LANGUAGE="EN">
Г-н председател, първо искам да благодаря и да поздравя г-н Mann за неговия много добър доклад. Той представлява много задълбочен и изчерпателен анализ на демографските предизвикателства, пред които сме изправени. В Комисията сме много доволни, че докладът посочва стратегии как държавите-членки и Европейският съюз да се подготвят за застаряването на населението и как можем да се справим по-добре с последиците.
<P>
В доклада са представени множество практически решения в това отношение: програмата "Възрастните в действие", "Европейската гаранция за младите хора", "Европейският пакт за заетост 50+", инициативата "Управление на процеса на застаряване", инициативата "Тандем на поколенията" и др. Има и доста интересни предложения за определяне и прилагане на понятието за солидарност между поколенията, защото това е, като и вие казахте, цел на Европейския съюз след влизането в сила на Договора от Лисабон.
<P>
Както знаете, Комисията вече прие две важни инициативи в тази област: нашата Зелена книга за пенсиите, която ще бъде последвана през следващата година от Бяла книга, очертаваща бъдещите действия, както и нашето предложение - въз основа на Вашето предложение, г-н Mann - 2012 г. да бъде обявена за "Европейска година на удължаването на активния живот и солидарност между поколенията".
<P>
Комисията скоро ще представи своя Трети европейски демографски доклад, който ще очертае най-новите тенденции. Също така ще покаже как икономическата криза се е отразила на способността на държавите-членки да се подготвят за застаряването на населението.
<P>
Следващото десетилетие ще бъде десетилетие на сериозни демографски промени за Европейския съюз. Поколението на големия бум в раждаемостта наближава възрастта за пенсиониране, а новите попълнения на пазара на труда са много по-малко. По-младите поколения европейци също така е много вероятно да имат различен имигрантски произход и тази промяна е предизвикателство за политиците в държавите-членки.
<P>
Ако не успеем да мобилизираме нашия недостатъчно използван демографски потенциал, това ще се окаже голямо препятствие за постигането на целите на "Европа 2020". Затова са необходими усилия за насърчаване на удължаването на активния живот, за подобряване на положението на младите хора на пазара на труда, за по-пълно интегриране на имигрантите и техните потомци, за насърчаване на трудовата миграция и за улесняване на съчетаването на професионалния живот и грижите за други лица. По отношение на тази колосална задача, в Комисията очакваме с нетърпение да работим активно с Европейския парламент.
<SPEAKER ID="294" NAME="Председател">
Разискването приключи.
<P>
Гласуването ще се проведе утре, четвъртък, 11 ноември 2010 г., в 12,00 ч.
<P>
Писмени изявления (член 149)
<SPEAKER ID="295" NAME="Giovanni Collino" LANGUAGE="IT">
Г-н председател, госпожи и господа, в историята на човечеството големите промени в обществата се дължат на две променливи: това са демографският и религиозният фактор. В нашата ера тези два фактора се обединяват опасно. Въпреки че вече отдавна се говори за "сблъсък на цивилизациите" и че е важно Европа да служи за пример за мирно съжителство между очевидно противоположни култури, постепенното застаряване на европейското население и спадът в раждаемостта показват, че трябва да преразгледаме и фактора производителност. Докато по-възрастните трябва да финансират младите, които не могат да си намерят работа и са все по-малко на брой, ще имаме само два възможни пътя пред нас: да оставим други хора, които не са европейци, да работят за нашия растеж или да се предадем на маховика на международните финанси, които могат да направят капитала ни продуктивен. Само ако двете поколения си помагат и работят заедно за общ план за развитие можем най-накрая да започнем да говорим за европейски процес на растеж. Призовавам докладчика, Вас, г-н председател, и вас, колеги, да помислите за нова европейска политика за икономическо развитие, основана на приноса на поколенията, за да се максимизира приносът на млади и стари за растежа на Европейския съюз.
<SPEAKER ID="296" NAME="Corina Creţu" LANGUAGE="RO">
Искам да изразя подкрепата си инициативата "Европейски пакт за заетост 50+", която ще допълни целите на стратегията "ЕС 2020" за насърчаване на активността на по-възрастните хора на пазара на труда. По приблизителни оценки през следващото десетилетие работната сила ще намалее с 3 милиона, тъкмо когато раждаемостта в ЕС ще бъде една от най-ниската в света. Делът на гражданите над 55-годишна възраст на пазара на труда е под заложените в Лисабонската стратегия 50%. В момент, когато във възрастовата пирамида преобладава по-възрастното поколение, считам, че са необходими конкретни мерки за постигане на баланс между необходимостта от социална солидарност и липсата на ефективност на системите за социална сигурност пред новите икономически и демографски предизвикателства. Смятам, че се нуждаем от опита на по-възрастните работници, от който не се възползваме в достатъчна степен поради дискриминационни предубеждения, които трябва да се преодолеят по-ефективно.
<P>
Не на последно място искам да подчертая, че по-възрастните жени все още са жертва на различни форми на дискриминация по отношение на пол и възраст. Трябва да се обърне по-голямо внимание на положението на възрастните, самотни жени, които поради определени причини, включително и по-голямата продължителност на живота, представляват все по-значителна част от населението.
<SPEAKER ID="988" NAME="Vasilica Viorica Dăncilă" LANGUAGE="RO">
Европа, която е засегната от демографски промени, е изправена пред истинското предизвикателство да опази баланса между социалните права и услуги и принципа "общество за всички". Считам, че е полезно за обществото като цяло да се възползва от уменията на хората в края на кариерата им. Затова е необходимо да се насърчат публичните органи, частните дружества и неправителствените организации, които развиват иновативни програми, да включат възрастни хора в различни дейности. Основните инструменти за постигане на солидарност между поколенията продължават да бъдат социалният диалог и обсъждането на въпроса със засегнатите групи. За целта могат да бъдат създадени програми, включително в образователните системи, които ще привлекат вниманието на младите хора към проблемите и ще улеснят диалога с по-възрастните. От друга страна, е от полза да се насърчат екипите от хора на различна възраст и подкрепата за предприятията, които предприемат подобни инициативи, тъй като променящото се разпределение между поколенията увеличава конкурентоспособността и позволява по-хармоничен растеж. Социалната икономика и финансовата подкрепа от Европейския социален фонд осигуряват средства за създаване и разработване на конкретни програми, насочени към удължаване на активния живот и укрепване на солидарността между поколенията.
<SPEAKER ID="297" NAME="Robert Dušek" LANGUAGE="CS">
Докладът относно демографските предизвикателства се занимава със социално-икономическите проблеми, произтичащи от все по-застаряващото население и съответно, голямата финансова тежест за бъдещите поколения. Гарантирането на справедливост между поколенията е една от основните цели на европейската социална политика. Населението на Европа застарява. Раждаемостта в държавите от ЕС продължава да бъде ниска. Въпреки че имиграцията компенсира донякъде недостатъчната раждаемост, не можем да считаме това за успех. Голям процент от децата от имигрантски семейства получават ниско образование и в резултат се борят с безработицата. По-голямата част от имигрантите създават свои собствени социални мрежи, без да се интегрират в обществото. Съгласен съм с докладчика, че желанието на имигрантите да се приспособят и желанието на домакините да ги приемат са предпоставка за имиграцията. Друг скрит проблем е социалната структура на раждаемостта. Изразена в проценти, по-голямата част, с изключение на имигрантите, се състои от деца от социално уязвимите и най-слабите слоеве на обществото. За съжаление, по правило днес хората с квалификации и отговорен подход към живота често имат само едно дете, докато трудно приспособимите и социално уязвимите хора имат средно по четири деца. Те често решават текущите си финансови проблеми с ново раждане. Поради тези причини и заради методите, предложени от докладчика, приветствам програмата за повишаване на раждаемостта при квалифицираните хора с отговорен подход към живота, а не при трудно приспособимите, какъвто е случаят в момента.
<SPEAKER ID="987" NAME="Edite Estrela" LANGUAGE="PT">
Демографските промени са едно от основните предизвикателства пред Европа. Преди сто години европейското население съставляваше 15% от населението на света. През 2050 г. се очаква да съставлява едва 5%. Сериозното положение вече има отрицателен ефект върху икономиката, системите за социална сигурност и самия състав на обществото. Поради това са спешно необходими мерки за насърчаване на раждаемостта. Според проучванията има значително разминаване между броя на децата, които семействата искат и които имат: съответно 2,3 и 1,5. За да отговори на предизвикателството на застаряващото общество, Европа трябва да приеме политики, които насърчават заетостта на жените от всички възрастови групи, и да се възползва в пълна степен от потенциала за заетост на жените и имигрантите. Има добри практики, по-специално в Португалия, по отношение на детските ясли и градини, майчинството, бащинството и родителския отпуск, както и политики за съвместяване на семейния и професионалния живот.
<SPEAKER ID="298" NAME="José Manuel Fernandes" LANGUAGE="PT">
Ако се запази настоящата демографска тенденция, след няколко години ще видим коренна промяна в структурата на населението и възрастовата пирамида. По приблизителни оценки броят на децата на възраст между 0 и 14 години ще спадне от 100 милиона (показател за 1975 г.) на 66 милиона през 2050 г., а броят на населението в активна възраст ще спадне от сегашните 331 милиона до 268 милиона през 2050 г. Освен това броят на лицата на възраст над 80 години ще се увеличи от 4,1% през 2005 г. на 11,4 % през 2050 г. Застаряването на населението е едно от най-големите предизвикателства пред ЕС. ЕС и държавите-членки трябва да действат незабавно и съгласувано, не на последно място, защото вече е налице високо равнище на безработицата сред младите хора, както и затруднения във финансирането на пенсионните схеми. Следователно насърчаването на справедливостта и солидарността между поколенията, които са основни ценности, ще трябва да обвърже пенсионните схеми, бюджета, дълга, здравеопазването и рехабилитацията, насърчаването на раждаемостта, закрилата на семейството и политиките за борба с дискриминацията. Това следва да се направи с прилагане на интелигентен, устойчив и приобщаващ растеж в съответствие със стратегията "Европа 2020".
<SPEAKER ID="986" NAME="Tunne Kelam" LANGUAGE="EN">
Хуманното общество може да функционира само въз основа на принципа на справедливостта и солидарността между поколенията. Не може да има справедливост без солидарност. Европа трябва да се изправи пред два проблема - високото равнище на безработицата сред младото поколение и несигурността по отношение на възможностите за финансиране на пенсионните фондове. Делът на хората на възраст над 60 години ще се увеличава всяка година с по два милиона (от 2015 г.). В същото време основният проблем е спадът в раждаемостта - процес, който продължава вече няколко десетилетия. Това ще доведе до все по-голямо натоварване на младото поколение, чийто брой намалява, и може да доведе до конфликти относно разпределението на тежестта. По-възрастните хора следва да се разглеждат като актив. Техният опит и готовност да участват активно в изграждането на обществото следва да бъдат насърчавани на всички равнища. Държавите-членки следва да оценят и признаят неформалните дейности за укрепване на солидарността между поколенията от милиони възрастни членове на семейството, които се грижат както за по-млади, така и за по-възрастни членове на обществото. Едно от ключовите решения е по-голямото участие на гражданското общество, което има дълга традиция в организирането на социалната подкрепа. Подкрепям и инициативата на Европейската платформа на възрастните хора 2012 г. да се обяви за година на солидарност между поколенията.
<SPEAKER ID="985" NAME="Elisabeth Köstinger" LANGUAGE="DE">
Докладът на г-н Mann посочва проблеми, на които трябва да обърнем по-голямо внимание. Виждаме всеобхватни промени в структурата на европейското население. В резултат раждаемостта в ЕС възлиза на 1,5 деца на една жена. Това е нещо, на което трябва да обърнем необходимото внимание в нашите политики. От една страна, трябва да подчертаем значението на стажовете и работните места за младите хора. Призивът за "Европейска гаранция за младите хора", при която на младите хора, след безработица в продължение на най-много четири месеца, трябва да се предложи работно място, стаж или друга възможност за обучение, е интересно предложение, което трябва да разгледаме по-подробно. От друга страна, трябва да се посочи значението на "удължаването на активния живот" и справедливостта между поколенията. Трябва да внесем промени и в тази област в бъдеще. Подкрепям доклада на г-н Mann.
<SPEAKER ID="299" NAME="Elżbieta Katarzyna Łukacijewska" LANGUAGE="PL">
Госпожи и господа, демографските промени, намаляващият брой на трудещите се и спадът в раждаемостта показват, че възрастта е нова причина за разделение в света. Важно е да се създаде инициатива по отношение на по-възрастните хора и да се подобрят отношенията между тях и останалата част от обществото. Следва да се обърне специално внимание на подобряването на жилищните условия и здравето на по-възрастните хора, особено в регионите, в които се наблюдава намаляване на населението с 20-30%. В България например средната пенсия възлиза на около 100 евро, така че е необходимо да се осигури на пенсионерите по-добър и достоен живот. Искам да обърна внимание на факта, че е важно да се опишат най-сериозните проблеми, което ще позволи да се изготвят специфични решения. Също така е важно да се намери и да се използва пример за добра практика в регионите, които се справят добре с проблема на застаряващото общество и последиците от него, особено във връзка с "Европейската година на удължаването на активния живот". Благодаря.
<SPEAKER ID="300" NAME="Iosif Matula" LANGUAGE="RO">
Демографският проблем е основно предизвикателство за държавите и регионите в Европа на фона на намаляващото и застаряващо население в повечето държави-членки. Демографските рискове са приоритет на социалните политики на равнище ЕС. Тъй като населението застарява все повече, раждаемостта е все по-ниска и демографските различия са често срещани, тези политики трябва да определят конкретни мерки за справяне с последиците. През последните двадесет години населението в селските райони намаля значително в регионите по цел "Сближаване", особено броят на младите хора. Младите хора играят важна роля за преодоляване на различията между градските и селските райони и за балансиране на демографските различия, което е важна цел на политиката на сближаване. Трябва да приложим на практика предимствата на селските райони, от подкрепа за инвеститорите, до осигуряване на широколентов интернет. По данни на Евростат средната трудоспособна възраст ще се увеличи със 7% до 2060 г. Държавите-членки трябва да изработят ясна и последователна политика за гарантиране на солидарност между поколенията и за приобщаване на пазара на труда на населението на много по-късна възраст, отколкото сега.
<SPEAKER ID="301" NAME="Rareş-Lucian Niculescu" LANGUAGE="RO">
Приветствам доклада на Thomas Mann. Демографските проблеми на Европейския съюз стават все по-очевидни, като оказват влияние най-вече върху селските райони. Статистиката сочи, че едва 7% от европейските земеделски стопани са на възраст под 35 години, докато в същото време 4,5 милиона земеделски стопани ще се пенсионират в следващите 10 години. Налице е опасност от намаляване на активното население в селските райони, което ще има неблагоприятен ефект в бъдеще върху производителността на селското стопанство.
<P>
Необходими са нови инструменти за справяне с демографските проблеми в селските райони. Един от основните въпроси е гарантирането на достъп до образование с цел да се осигури професионално обучение на младите хора в селските райони и да се привлекат в селското стопанство. Друг важен аспект е всички държави-членки да приложат мерки по отношение на ранното пенсиониране на земеделските стопани, както и мерки за създаване на млади земеделски стопани. Прилагането на двата вида мерки би подобрило значително управлението на земеделските стопанства чрез попълването на броя на земеделските стопани. Не на последно място, друг ключов аспект е предоставянето на подкрепа за предприемачите при достъпа до средствата за земеделски проекти, което трябва да се разглежда като стимул, особено за ангажирането на млади хора в селското стопанство.
<SPEAKER ID="984" NAME="Kristiina Ojuland" LANGUAGE="EN">
Г-н председател, приветствам доклада на моя колега Thomas Mann, който се занимава с няколко важни проблеми, пред които Европейският съюз ще се изправи в близко бъдеще, ако не и още сега. Неотдавнашните протести във Франция срещу увеличаването на пенсионната възраст показват явно различие между очакванията на европейските граждани и общите демографски тенденции. Продължителността на живота в Европа непрекъснато се увеличава, а населението намалява. Двете тенденции в комбинация неминуемо ще доведат до увеличаване на данъчното бреме за бъдещите поколения, освен ако пенсионните системи не се реформират коренно. Несъгласието с пенсионната реформа във Франция може да се разбере емоционално, но когато се отчете демографското положение в Европа, трябва да се отбележи, че предложението на френското правителство и окончателното решение на парламента е единственият подходящ отговор, за да се избегне бедстващо бъдеще както за работещите, така и за пенсионерите във Франция. Правителствата на държавите-членки на Европейския съюз трябва да се ангажират в по-нататъшния диалог с гражданите, за да разяснят по-добре демографските промени и свързаните с тях социално-икономически предизвикателства. Постигането на консенсус е от основно значение за определянето на необходимите, макар и непопулярни реформи.
<SPEAKER ID="302" NAME="Siiri Oviir" LANGUAGE="ET">
Населението на Европа застарява с всяка година, въпреки значителната имиграция и леко повишената раждаемост, и в резултат трябва да се изправим пред нови проблеми и предизвикателства. При прегледа на европейската демографска пирамида става ясно, че в бъдеще трябва да обърнем повече внимание на пазара на труда за по-възрастните хора. Съгласна съм с доклада, че застаряването на населението предлага и големи възможности за повишаване на конкурентоспособността и капацитета за иновации, а оттук - за увеличаване на икономическия растеж и заетостта. Със сигурност е много важно да се увеличи заетостта сред по-възрастните хора, но преди всичко трябва да се справим с причините, а не с последиците и вероятно следва да отдадем приоритет на повишаването на раждаемостта. Опитът на Европа в интеграцията на имигрантите показа, че решението не е да се насърчава имиграцията, а обратното. Голямата вълна от имигранти в Европа уплаши местните жители, че ще бъдат малцинство в собствената си държава и че имигрантите няма да приемат местния език и култура. Притеснително е, че в резултат на това много европейци започнаха да подкрепят крайната десница, чиито принципи противоречат на европейските ценности. Оценявайки демографското положение вследствие от застаряването на населението, е жалко, че младите хора страдат от твърде високо равнище на безработицата, особено в Източна Европа, и че не можем да оценим младите хора достатъчно. Гарантирането на справедливост между поколенията със сигурност е важен въпрос, който трябва да разгледаме, за да предотвратим конфликти, свързани със споделянето на тежестта.
<SPEAKER ID="303" NAME="Rovana Plumb" LANGUAGE="RO">
Европа застарява по-бързо от останалите континенти. Притеснително е, че съотношението между населението на възраст над 65 години и населението в трудоспособна възраст (между 15 и 64 години) се очаква да се удвои до 2060 г. (от 25,4% на 53,5%). Увеличаването на това съотношение в Румъния е тревожно, тъй като се очаква да нарасне от 21,3% през 2008 г. до 65,3% през 2060 г.
<P>
Предвид размера и скоростта на застаряването на населението, държавите-членки трябва да отчетат в своите политики по заетостта фактора пол, нови начини на организация на работата в предприятията, както и методи за улесняване на гъвкави формули за постепенно пенсиониране, подобряване на условията на труд и насърчаване на антидискриминационните практики по отношение на наемането на работа и професионалното обучение.
<P>
В същото време призовавам държавите-членки:
<P>
да насърчават култура, която осигурява управлението на процеса на застаряване в дружествата, и да съобразят различните й елементи, особено чрез възможности за постепенно пенсиониране, като се отчита трудността на заеманото работно място и условията по отношение на работа, здраве и сигурност;
<P>
да запазят възможността за ранно пенсиониране за определени групи работници в съответствие с условията на труд и при специални обстоятелства, като съкращения или преструктуриране.
<SPEAKER ID="304" NAME="Joanna Senyszyn" LANGUAGE="PL">
Това е много важен доклад, който Европейската комисия следва да използва при определянето на приоритетите й и при планирането на дейността й за 2012 г., която трябва да се обяви за "Европейска година на удължаването на активния живот и солидарност между поколенията". Многократно съм повдигала в Парламента въпроса за удължаването на активния живот, който следва да бъде приоритет за Европейския съюз и за всички държави-членки в следващите години.
<P>
Демографията не може да се промени. Изправени пред застаряването на европейското общество, е от съществено значение да активираме професионално хората в пенсионна възраст. Не трябва да пренебрегваме техния опит или желанието им да продължат да работят. Затова подкрепям инициативите, предложени от докладчика, и по-специално "Европейски пакт 50+" и "Удължаване на активния живот". От изключителна важност е и инициативата "Гарантиране на достойна пенсия". В духа на доклада призовавам Съвета и държавите-членки да вземат бързи мерки да гарантират подходящи пенсии на всички европейци, които ще им осигурят достоен живот, а не само да ги извадят от бедността. Трябва да се борим с всички многобройни форми на дискриминация спрямо по-възрастните. Много хора погрешно смятат, че по-възрастните имат по-малко нужди. Често срещани са затрудненията им да получат кредит, както и дискриминацията спрямо тях на пазара на труда. Обичайно явление е абсурдната ситуация, в която 40-годишна жена се счита за твърде стара, а в същото време от току-що завършилите се очаква да имат няколко години стаж.
<SPEAKER ID="983" NAME="Anna Záborská" LANGUAGE="SK">
Изходът от демографската криза е семейството, тъй като отслабването на ролята на традиционното семейство ни вкара в нея. Увеличаването на дела на активно заетите по-възрастни работници и жени е само краткосрочно решение. То ни дава малко време, което трябва да използваме да мотивираме младите хора да създават семейства и да отглеждат деца. Но нашата краткосрочна стратегия не трябва да влиза в пряк конфликт с това, което искаме да постигнем в дългосрочен план. За да могат майките с малки деца да се върнат на работа, трябва да построим достатъчно детски ясли и градини. Но забравяме, че децата придобиват основните социални навици през първите три години от живота си, че в детските ясли децата се учат да се налагат с викове, а не като се съобразяват с другите хора, че децата ще използват моделите на поведение, които ще научат по време на този период, през целия си живот. Родителските грижи не са лукс за едно дете, а нещо естествено. Детските ясли и градини са и винаги ще бъдат компромис. Както при всеки компромис, ако границите бъдат прекрачени, последствията ще бъдат по-лоши, отколкото можем да си представим днес. Можем ли да бъдем сигурни, че поколение от деца, които прекарват повече време с непознати, отколкото със собствените си родители, един ден ще бъдат също толкова склонни да поемат отговорност за старите, болните и хората с увреждания, колкото сме ние днес?
