<CHAPTER ID="002">
Знак за европейско наследство (разискване)
<SPEAKER ID="006" NAME="Председател">
Първата точка е докладът на г-жа Paliadeli, от името на комисията по култура и образование, относно предложението за решение на Европейския парламент и на Съвета за предприемане на действие от страна на Европейския съюз за Знака за европейско наследство - C7-0071/2010 -.
<SPEAKER ID="007" NAME="Chrysoula Paliadeli" LANGUAGE="EL">
Г-н председател, г-жо член на Комисията, насърчаването на европейска съвест, която зачита и защитава мултикултурализма, е едно от основните предизвикателства, пред които са изправени европейските институции в усилията си да постигнат широкообхватно сближаване и солидарност между гражданите на държавите-членки на Европейския съюз.
<P>
Знанията за нашата история, опознаването на нашето многонационално културно наследство и запознаването на младото поколение с идеите и хората, които са били водещи при изграждането на Европейския съюз, могат да допринесат за преодоляване на пропастта между Европейския съюз и неговите граждани.
<P>
Европейската комисия е предприела, съгласно указанията от страна на Съвета на ЕС, изготвянето на проект за предложение за превръщане на междуправителствения Знак за европейско наследство в институция на Общността. Широкото обществено допитване, както и оценката на въздействието показаха, че интегрирането на тази институция в инициативите на Европейския съюз би помогнало да увеличи видимостта на знака и доверието в него, при условие че той се основава на ясно и предварително определени критерии и изтъква по-скоро символичния, отколкото естетичния характер на даден паметник или обект; с други думи, то би показало, че европейската история е резултат от едно богато и взаимно допълващо се общо културно наследство и че Европейският съюз се основава на стабилни ценности като свобода, демокрация, зачитане на правата на човека, културно многообразие, толерантност и солидарност.
<P>
Започнахме с много амбициозен подход към знака; като оръжие от арсенала на нашата външна политика, което излиза извън границите на Европейския съюз, този знак може да се присъжда на други държави в Европа и - защо не - дори извън границите на нашия континент. За момента би изглеждало по-реалистично да бъде използван като инструмент за задълбочаване на сближаването между държавите-членки на Съюза и първоначално това да се ограничи само в рамките на държавите-членки.
<P>
Ние отговорихме на предложението на Комисията знакът да бъде присъждан на не повече от 27 обекта на година с предложение тази процедура да бъде повтаряна на всеки две години с цел да се поддържа стойността на институцията и да се даде достатъчно време за подбор и последващ мониторинг на обектите, след като вече знакът е бил присъден. Съгласни сме, че поради символичната стойност на знака като фактор, допринасящ за европейската интеграция, транснационалните обекти следва да се ползват с предимство, тъй като те подпомагат сближаването, насърчават създаването на мрежи и стимулират сътрудничеството между държавите-членки и регионите. Ето защо те трябва да заемат централно място в квотата. По практически съображения една държава-членка ще играе ролята на "координатор" между Европейската експертна група и Комисията.
<P>
Подходихме към промяната на знака не просто като към административна промяна на старата транснационална институция, а като към нова институция с ясно определени критерии за подбор и обвързващи задължения от страна на обектите, на които е присъден знакът, ако искат да го задържат. Експертната група, работата в мрежа, символичният характер и мониторингът на обектите, на които е присъден знакът, свидетелстват за различен подход, който не трябва да бъде бъркан с този на предходната транснационална институция. Ето защо, с цел запазване на престижа на старата институция и повишаване на престижа на новата институция, ние счетохме, че не са необходими преходните разпоредби в член 18 от предложението на Комисията. Освен това потърсихме пътища за засилване на ролята на 12-членната експертна група в текста на Комисията, като добавихме още един член, предложен от Комитета на регионите, и се постарахме да гарантираме, че групата ще вземе по-голямо участие в процедурата по присъждане или отнемане на знака.
<P>
В същия контекст и с цел засилване на ролята на Европейския парламент ние настояхме, че е задължение на Комисията преди окончателния подбор да публикува пълен списък на предварително избраните обекти и да информира Европейския парламент и Съвета за това. Това ще осигури на Европейския парламент и на Съвета достатъчно време за реакция, ако възникнат проблеми.
<P>
В заключение на това кратко изложение бих искала да благодаря на докладчиците в сянка, на представителите на Комисията и на Съвета за техния творчески принос към доклада, за който не след дълго ще бъдете приканени да гласувате. Разчитам на нашето бъдещо сътрудничество в същия дух в следващия етап на консултациите.
<SPEAKER ID="008" NAME="Андрула Василиу" LANGUAGE="EL">
Г-н председател, бих искала да започна с благодарност към Европейския парламент, особено към докладчика, г-жа Paliadeli, и към докладчиците в сянка, за тяхната голяма подкрепа за предложението на Комисията относно Знака за европейско наследство. Както знаете, предложението беше едно от първите, одобрени от новата Комисия след встъпването й в длъжност, и е един от приоритетите ни в сектора на културата за следващите няколко години.
<P>
Нашата цел е чрез знака да предоставим на европейските граждани, особено на младите граждани, нови възможности да научат повече за своето общо и същевременно многообразно културно наследство и история, както и за развитието на Европейския съюз. Сигурна съм, че това ще помогне и за приближаването на европейските граждани до Европейския съюз. Знакът за европейско наследство ще помогне също и за засилване на културния туризъм и ще донесе материални и финансови ползи.
<P>
Сътрудничеството между Парламента и Комисията във връзка със знака беше изключително конструктивно през последните месеци и съм доволна, че нашият подход беше еднакъв по отношение на редица основни проблеми. Повечето от измененията, които днес одобрихте, са в пълно съответствие с нашите амбиции спрямо новия знак. Споделяме мнението на Парламента, че качеството и надеждността на инициативата са от съществено значение. Освен това оценяваме действията, които сте предприели, за поддържане на максимална яснота, простота и гъвкавост на правилата и процедурите, така че те да могат лесно да бъдат разбрани от обществеността и приложени от държавите-членки и от Европейския съюз.
<P>
Малък брой от вашите предложения за изменения обаче са по-чувствителни в политическо отношение. Имам предвид главно заличените преходни разпоредби. Обектите, на които е присъден междуправителственият знак, и държавите-членки имат огромни очаквания по отношение на преходния период, който ще им даде възможност бързо да се включат в новата система, разбира се, при условие че отговарят на новите критерии за качество. Това е навярно един от основните проблеми, които трябва да обсъдим със Съвета по време на тристранния ни диалог през следващите месеци.
<P>
Сигурна съм, че ще бъдат намерени компромисни решения, които ще бъдат приемливи за всички страни и ще гарантират успеха на Знака за европейско наследство в дългосрочен план. Ето защо се надяваме да продължим отличното сътрудничество с Парламента в този сектор. Още веднъж благодаря за отличното ви сътрудничество.
<SPEAKER ID="009" NAME="Marie-Thérèse Sanchez-Schmid" LANGUAGE="FR">
Г-н председател, както е редно, искам да поздравя нашия докладчик не само за свършената работа, а най-вече за способността й да се вслушва.
<P>
Докладът, въпреки че може и да не изглежда много важен в общия контекст на Парламента, според мен ще доведе до реални действия от страна на Общността. Малките поточета образуват големите реки.
<P>
Ако комисията по култура и образование гласува за запазване на наименованието "Знак за европейско наследство" - за което групата на Европейската народна партия (Християндемократи) по-специално се надяваше - то беше, защото тази инициатива не се ограничава само в рамките на периода на историята на Европейския съюз, а се съсредоточава върху по-обхватната европейска идея - една много по-отдавнашна концепция.
<P>
Знакът е мощен инструмент, който трябва предимно да насърчава европейската идентичност посредством културно многообразие. Той не трябва да се разглежда като обикновена промяна на междуправителствената инициатива, а по-скоро като реален инструмент, който, въз основа на опита, ще доведе до реална добавена стойност както чрез тласъка, който би дал на насърчаването на европейските ценности от страна на държавите-членки или местните органи, така и по отношение на познанията на нашите граждани за тези ценности.
<P>
Неговата цел е засилване на чувството на европейските граждани за принадлежност към Европа и подпомагане на повишаването на общата осведоменост. Във време, когато общественото придържане към европейската идея остава основно предизвикателство, което трябва да посрещнем, Европа също се нуждае от символи, които да я развиват и укрепват ежедневно, тъй като за съжаление изглежда, че европейската идентичност е очевиден факт, който все още предстои да бъде открит.
<SPEAKER ID="010" NAME="Mary Honeyball" LANGUAGE="EN">
Г-н председател, напълно съм съгласна с всички останали оратори, че това е отлична инициатива. Много съм доволна, че комисията по култура и образование и г-жа Paliadeli повдигат този въпрос.
<P>
Бих искала по-специално да благодаря на нашия докладчик, която свърши отлична работа в това отношение. Това е много добро средство за популяризиране на Европа, за популяризиране на нашата споделена култура и история. Сигурна съм, че ще има огромен успех, и сме задействали разнообразни средства за гарантиране на успеха му. Окончателните обекти ще бъдат подбрани от експертна група, чиито членове ще имат специализирани познания в тази област, и както вече казах, ще разчитаме особено много именно на трансграничните обекти за популяризиране на идеята за Европа.
<P>
Налице са и определени критерии, на които изискваме да отговарят успелите кандидати: искаме да повишим европейското значение на избраните обекти; от успелите кандидати ще се очаква да организират образователни дейности, особено за младите хора; ще има също така и обмен на идеи за стартиране на общи проекти съвместно с други обекти, на които е присъден знакът; ще има художествени и културни дейности, които ще насърчат диалога; ще има, разбира се, също и достъп до посещение на тези обекти за възможно най-широката общественост.
<P>
Така че според мен обектите, след като бъдат подбрани и вече действащи, ще донесат огромни ползи на Европа и ще бъдат нещо, което хората ще могат да посетят и да му се наслаждават, а и ще популяризират европейската идея и нашата дейност в Парламента и в Европейския съюз.
<P>
Така че препоръчвам доклада на всички. Сигурна съм, че когато програмата бъде изготвена и е вече в ход, ще има огромен успех. Много съм горда, че съм част от тази инициатива.
<SPEAKER ID="011" NAME="Oriol Junqueras Vies" LANGUAGE="ES">
Г-н председател, Знакът за европейско наследство несъмнено е много важен проект най-малкото по две причини: първо, той дава възможност на европейските граждани да чувстват по-голяма близост със своята обща и многообразна история и наследство; второ, той е добър инструмент за насърчаване на културния туризъм и подпомагане на икономиката.
<P>
Затова искам да благодаря на члена на Комисията Василиу и на докладчика, г-жа Paliadeli, за тяхната инициатива и усилен труд; искам да се възползвам от тази възможност да кажа, че въпреки че първоначално това беше инициатива на държавите-членки, сега трябва да й придадем определено европейско измерение.
<P>
Това означава, че Знакът за европейско наследство не трябва да бъде сбор от обектите, подбрани от държавите-членки, а по-скоро би трябвало да е отражение на една обща европейска визия. Наличието на европейска визия изисква общи критерии и абсолютна прозрачност в процеса на предварителен подбор от страна на държавите-членки. Това означава и че трябва да зачитаме регионалното, културно и езиково многообразие.
<P>
Успехът на знака зависи от нас.
<SPEAKER ID="012" NAME="Emma McClarkin" LANGUAGE="EN">
Г-н председател, популяризирането и развитието на обектите на европейското наследство е необходим и приветстван проект, който заслужава цялото ни внимание. Нашето богато и многообразно културно наследство е нещо, с което европейските граждани трябва да се гордеят, и всъщност е една от главните причини за това милиони хора от цял свят да посещават Европа всяка година. Проектът има потенциал да предостави на историческите обекти възможността за достъп до допълнително финансиране, както и да съхрани и разгърне техните възможности, което е много необходимо предимство в тези трудни за икономиката времена - но там, където повишаваме очакванията от страна на гражданите, имаме задължението да изпълним своите обещания.
<P>
От самото начало обаче докладът беше формулиран на федералистки език, който имаше за цел популяризирането на фалшиво или изкуствено създадено европейско общество, а опитът да се преименува проектът "Знак за наследство на ЕС" имаше политическа основа и би могъл да изключи хиляди потенциални обекти, чиято история и наследство предхождат по време и дори превишават по значение много от съвременните обекти.
<P>
Освен това бяха отхвърлени опитите - мои и на други хора - да се гарантира, че смисълът на знака ще остане върху наследството, а не върху политическата интеграция. Това неизбежно ще доведе до несправедливото изключване на множество важни обекти.
<P>
Финансирането на програмата също беше повод за сериозна загриженост, особено при мерките за строги ограничения, които понастоящем засягат културните ведомства в цяла Европа. Надявам се, че ще можем да запазим това положение и да продължим напред. Появата на прекомерно много обекти и вероятното им дублиране с проекта на ЮНЕСКО също биха могли да прибавят проблеми.
<P>
Основните цели на знака трябва да бъдат съхранението и популяризирането на нашето общо и многообразно наследство, но за съжаление не съумяхме да гарантираме, че ще придадем добавена стойност. Това е нещо, което следва да не забравяме.
<SPEAKER ID="013" NAME="Giancarlo Scottà" LANGUAGE="IT">
Г-н председател, госпожи и господа, изказвам своето задоволство от тази инициатива, която има за цел превръщането на Знака за европейско наследство във формално действие на Европейския съюз, насочено към увеличаване на неговата ефективност, видимост, престиж и доверието в него.
<P>
Затова бих искал да подчертая важността на професионализма на членовете на експертната група, на която беше възложено да изготви оценка на обектите, както и строгостта на процедурата за присъждане на знака и мониторинга на неговото управление с течение на времето. Тези елементи са от съществено значение за гарантирането на специфичния характер и качеството на самия знак.
<P>
Знакът обаче трябва да се съсредоточи изцяло върху символиката и образователната стойност, вместо върху красотата на обекта - каквато е тенденцията при други инициативи за популяризиране на културното наследство - така че да се постигне ясно разграничаване на този знак от споменатите. Ето защо аз също съм съгласен, че на транснационалните обекти трябва да се отдели специално внимание поради символичното им значение.
<SPEAKER ID="014" NAME="Hans-Peter Martin" AFFILIATION="NI">
(DE) Г-н председател, знак от този род има смисъл, но само при две условия: първото е да има голяма видимост, за да се гарантира осведомеността - все пак вече имаме изобилие от подобни символи. Второто условие е да не се позволява свързаната със знака бюрокрация да се превърне в самоцел, както вече се е случило с множество подобни инициативи и европейски институции. Наистина би било парадоксално за европейската културна традиция, ако нещо, което за нас би могло да бъде от толкова голяма полза - като ясно изразява позиция, доста различна от тази на Китай, от начина, по който тази държава се отнася към древната си култура, или от позицията на Съединените щати с тяхната малка съкровищница на културни обекти в исторически план - в крайна сметка бъде считано за изключително бюрократичен и сложен начин за създаване на работни места за младежите.
<P>
Трябва добре да си изясним едно: културата е източникът на вдъхновяващите идеи и прозрения, които често биват възприемани в Парламента, но съвсем не толкова често - прилагани на практика. Точно тази възможност за създаване на идентичност, която освен това се включва и в принципа на субсидиарност, може да просъществува единствено чрез културата - ето защо трябва да постигнем повече в тази област. Обмислям също и специално насърчаване на писатели и други художествени дейци, без самоподдържащите се бюрократични организации и институции, които имаме склонност да поддържаме в европейския контекст.
<SPEAKER ID="015" NAME="Marco Scurria" AFFILIATION="PPE">
(IT) Г-н председател, госпожи и господа, бих искал да поздравя г-жа Василиу и да й благодаря за категоричната подкрепа за тази инициатива, а също и да благодаря на г-жа Paliadeli и на всички докладчици в сянка за добре свършената работа.
<P>
Понастоящем Европа претърпява икономически и финансови затруднения. Всъщност в момента сме в процес на обсъждане как да се намесим, за да помогнем на няколко държави от Европейския съюз, които са в затруднение. Очевидно това е важна задача, но Европа не бива да забравя значимостта на ценностите, благодарение на които Съюзът излезе като победител от неизброимите предизвикателства, с които трябваше да се бори в хода на своята история.
<P>
Богатството на Европа е в нейната история, култура, изкуство, водещи фигури, пейзажи, обекти със символично значение, интелектуалци, философи и - смея да кажа - нейната цивилизация. Този знак би могъл да представлява всичко това и да подчертава неизброимите форми на европейска идентичност, към които през годините са дали своя принос държавите-членки.
<P>
Сега трябва да отправим поглед към преговорите със Съвета за решаването на проблема с малкото различия в тълкуването по отношение на няколко основни въпроса. Считам, че спорните въпроси ще бъдат решени бързо и навярно дори с лекота, предвид значимостта на тази тема. Считам също и че веднага щом докладът бъде категорично приет, всички ние ще се почувстваме повече европейци благодарение на споделените ценности и традиции. Убеден съм, че посредством Комисията, изпълнените от Парламента задачи и Съвета, наистина вършим добра работа за всички европейски граждани.
<P>
(Ораторът се съгласява да отговори на въпрос, зададен чрез вдигане на синя карта, от г-н Martin съгласно член 149, параграф 8 от Правилника за дейността)
<SPEAKER ID="016" NAME="Hans-Peter Martin" AFFILIATION="NI">
(DE) Г-н председател, много съм задължен на г-н Scurria. Високо оценявам всичко, което каза по темата. Само бих искал да го попитам, като представител на най-голямата група в Парламента, как би оценил риска от това, че бихме могли да се окажем обвързани с твърде голяма бюрокрация по отношение на администрацията и прилагането на този знак за културно наследство? Има ли той някакво предложение как да се гарантира, че тази бюрокрация ще бъде държана в разумни граници, така че да не бъдем изправени пред излишество от безконечно разискващи заседатели и да не пропуснем действителната си обща цел - а именно, изключително видим знак, който да бъде съответно разпознаван в медийната среда?
<SPEAKER ID="017" NAME="Marco Scurria" AFFILIATION="PPE">
(IT) Г-н председател, с радост отговарям на г-н Martin, защото знаем, че именно проблемът с бюрокрацията понякога разграничава и разделя европейските граждани от техните институции. Погледнато от този ъгъл, мисля, че пътят, очертан от доклада, е пределно ясен. Ще обсъдим това и със Съвета.
<P>
След като държавите-членки решат на кои обекти ще бъде присъден Знакът за европейско наследство и след като бъде сформирана група от истински експерти, на които бъде дадена възможността да подберат обектите в рамките на необходим, но не прекалено дълъг период от време - а и все още предстои да решим кой ще има последната дума по този въпрос, но това е проблем, който ще трябва да обсъдим и със Съвета, и с Комисията - от тази гледна точка не виждам проблем с прекомерна бюрокрация. Има бюрократични проблеми с много от останалите мерки, но не и с тази, имаща отношение към знака, която според мен би могла с лекота да се приложи в рамките на надежден график с ясни за всички европейски граждани резултати.
<SPEAKER ID="018" NAME="Maria Badia i Cutchet" AFFILIATION="S&amp;D">
(ES) Г-н председател, г-жо член на Комисията, госпожи и господа, аз също искам да се присъединя към поздравленията за г-жа Paliadeli по повод на отлично свършената от нея работа.
<P>
Според мен сега вече, след като докладът беше приет, можем да кажем, че той ще бъде успешна кулминация на един нов ангажимент към европеизма, и не считам, че в днешно време поемането на ангажимент към европеизма е нещо маловажно.
<P>
Освен това считам, че решението на държавите-членки, на члена на Комисията и на Комисията да поставят Знака за европейско наследство в обхвата на Европейския съюз, ще повиши неговата видимост, престиж и доверието в него, а също така и ще укрепи дълбоко вкоренените идеали за сближаване и солидарност между европейските граждани.
<P>
Знакът е важна стъпка към европейска интеграция, защото ще приближи повече нас и всички граждани до общата ни история.
<P>
В момент, когато се чуват толкова много гласове, които често предявяват претенции към индивидуалната история - често национална история - считам, че една такава инициатива като тази, за която гласуваме днес, за да предявим претенции за обща история и да я популяризираме, има наистина символична и изключително важна стойност.
<P>
Считам, че това, което ще направим с този Знак за европейско наследство, ще помогне и на по-младите поколения да разберат идеите, стоящи зад основоположниците на Европейския съюз, така че да могат да осъзнаят, че Европейският съюз, този процес на европейска интеграция, през който минаваме, е един процес и също като всички останали процеси приключването му зависи от всички онези, които работят в неговия обхват. Мисля, че в това отношение Европейският съюз ще се превърне в това, което неговите граждани искат да бъде. Ето защо настоятелно призовавам всички да работят съвместно. Току-що съвсем ясно чух как г-н Martin каза, че трябва да избягваме бюрокрацията. Разбира се, че трябва да я избягваме. И все пак, това, с което трябва да се ангажираме, е нашата обща история, която трябва и да популяризираме.
<SPEAKER ID="019" NAME="Председател">
Г-н Takkula поиска позволение да зададе въпрос.
<P>
Г-н Takkula, можете да зададете въпрос на г-жа Badia.
<SPEAKER ID="020" NAME="Hannu Takkula" AFFILIATION="ALDE">
(FI) Г-н председател, главната ми цел беше да помоля за позволение да се изкажа, защото съм координатор на групата на Алианса на либералите и демократите за Европа и защото бих искал, от името на тази група, да благодаря на г-жа Paliadeli за този великолепен доклад и да кажа няколко думи за историята на нашия народ и за Знака за европейско наследство. Така че всъщност въпросът ми е...
<P>
(Председателят отнема думата на оратора)
<SPEAKER ID="021" NAME="Председател">
Г-н Takkula, един момент: Правилникът за дейността... ще Ви дадем думата след малко като допълнителен оратор, тъй като представителят на Вашата група наистина отсъстваше.
<P>
Ще Ви призовем заедно със следващите оратори и ще имате две минути да се изкажете.
<SPEAKER ID="022" NAME="Marek Henryk Migalski" AFFILIATION="ECR">
(PL) Г-н председател, г-жо член на Комисията, преди малко, докато превеждаше изказването на г-жа Badia i Cutchet, преводачът използва понятието "европеизъм" - предполагам, че е било грешка. В полския език не съществува такава дума; всъщност имам чувството, че инициативата, която понастоящем обсъждаме, изгражда несъществуваща структура: "европеизъм" - т.е. някакво изкуствено творение, което е пионка в политическата игра.
<P>
Считам, че това, което правим сега, е ненужно. Както някога е казал един прочут философ, "не умножавай същностите повече от необходимото". Оставам с впечатлението, че Знакът за европейско наследство представлява същност, умножена повече от необходимото. Без да споменавам огромната въпросителна, висяща над проблема с начина, по който ще бъде присъждан и отнеман този знак. Без да споменавам и факта, че инициативата ще струва на европейските данъкоплатци 1 350 000 евро. Моят въпрос е от фундаментален характер, съвсем настрана от останалите сериозни въпроси, а именно: защо правим това? Наистина ли имаме необходимост от изграждането на нещо, което не е европейска принадлежност, а само онзи европеизъм, който споменах преди малко?
<SPEAKER ID="023" NAME="João Ferreira" AFFILIATION="GUE/NGL">
(PT) Г-н председател, г-жо член на Комисията, актуалната идея за културата не е нещо ново - чували сме я и преди по време на обсъждането на други доклади в Парламента и днес отново я чухме - тя е пред прага на своето приемане като инструмент в Европейския съюз. Това се демонстрира по различни начини: както в контекста на т.нар. "културна дипломация", в която културата се разглежда като инструмент за водене на външна политика, така и в понастоящем обсъжданата област, имаща отношение към създаването на Знак за европейско наследство, който има за цел, по думите на докладчика, "да се засили вярата на европейците в Европейския съюз и неговите ръководители" и да се постигне "преодоляване на пропастта между ЕС и неговите граждани".
<P>
Докладчикът ясно осъзнава, че съществуват и други по-ефикасни мерки за постигане на това, за които може да се говори много. Бих искал да подчертая, че никакъв знак не би бил достатъчен да се заличат очевидните последици от политиките, прилагани от Европейския съюз и неговото икономическо управление върху европейските граждани и народи на Европа: накратко, плановете на същински социален тероризъм, които ЕС прилагаше в действие с мълчаливото одобрение на националните правителства.
<P>
Освен това трябва да отчетем последиците от политики, като например Общата селскостопанска политика и Общата политика в областта на рибарството, наред с други политики, върху унищожаването на важни културни знаци и живи елементи на културното и историческо наследство на европейските народи. Нека отчетем бъдещата дезинтеграция, в течение само на едно поколение, на крайбрежните и нерелигиозни селски общности. Тази инициатива, която има предимно символично значение, се основава на подхранването на заблудата относно някаква единна европейска идентичност и единна европейска култура - нещо повече: на ценности като свобода, демокрация, толерантност и солидарност, посредством особено чувствителната област на културното наследство, а оттам - и на историческото, което е повод за сериозна загриженост, че това ще насърчи тревожния процес на пренаписване на историята, на която неотдавна станахме свидетели.
<P>
Културата, подобно на останалите исторически явления, не произхожда от някакъв род хомогенна споделена идентичност, а по-скоро е показателна за наличие на противопоставяне, конфликти и културно надмощие. Нека отново се запитаме за значението на наименованието "Знак за наследство на ЕС", който се присъжда въз основа единствено на местоположението на въпросните елементи на наследство. Като знаем - какъвто е нашият случай - че европейското наследство е взето назаем от много култури и върху него биха могли да предявят претенции от страна на ислямския свят, на средиземноморските култури или културите на народите, подчинени на европейския колониализъм - дали то е наследство на Европейския съюз или наследство в Европейския съюз?
<P>
Г-н председател, бих искал да завърша със следните думи: като цяло, с малко изключения, измененията, внесени от докладчика, внесоха подобрения в проекта на Комисията, но в този случай специфичните цели на доклада са много по-маловажни от неправилните концепции, стоящи в основата му.
<SPEAKER ID="024" NAME="Corneliu Vadim Tudor" AFFILIATION="NI">
(RO) Г-н председател, днес, 16 декември, отбелязваме 240 години от рождението на Лудвиг ван Бетовен, композиторът на химна на обединена Европа.
<P>
При този отличен доклад на комисията по култура и образование, като румънски историк и писател, бих искал да предложа за присъждане на Знака за европейско наследство на един изключителен обект, единствен в света - пещерата на Свети Андрей, разположена близо до мястото, където река Дунав се влива в Черно море. Както е потвърдено от Ориген, един от отците на християнската църква, който узнал за пещерата от своя баща, който, на свой ред, научил за нея от последователите на Свети Андрей, първият призван от Иисус Христос е бил тук, в тази малка пещера в провинцията Малка Скития, и е разпръсквал светлината на Евангелието. Това почти със сигурност е първата християнска църква в Европа.
<P>
През първите няколко месеца на 2011 г. ще предприема необходимите стъпки за получаване на подкрепа от страна на общността за един грандиозен проект. Възнамерявам да издигна внушителна статуя на нашия спасител Иисус Христос в румънската част на Трансилвания, по-точно в региона Брашов. Тя ще бъде висока 40 метра и така ще надвишава подобни статуи в Бразилия, Португалия и Полша. Ще има и църква в основата на пещерата, където ще се провеждат сватби, кръщенета и религиозни служби за отбелязване на големите християнски празници. Ще преминем през мрачните времена, които ни очакват, и ще излезем като победители единствено в светлината на християнския кръст.
<SPEAKER ID="025" NAME="Hella Ranner" AFFILIATION="PPE">
(DE) Г-н председател, много съм доволна, че тази инициатива, която вече се прилага в някои от държавите-членки, беше цялостно представена пред Европейския съюз. Беше правилно и подходящо да бъде избран двугодишен цикъл за присъждане на знака. Бих искала също така да изразя своята благодарност към докладчика по този въпрос. Трябва обаче да призная, че имам някои резерви по отношение на факта, че трябва да съумеем да очертаем точна граница между световната програма за културно наследство на ЮНЕСКО и европейския характер на този знак. В противен случай за нашите граждани ще бъде трудно да разберат защо точно този знак има специфично европейско измерение.
<P>
Разгледах какви обекти са били номинирани от държавите-членки до този момент и открих естествено, че това са предимно създадени от човека сгради. Нашата идея, идеята на комисията по култура и образование, беше да се определят не само сгради, въпреки че сградите са важен елемент, но - което е по-важното - стойностни обекти и други обекти или дори практики, свързани с европейското развитие.
<P>
Което ме води към последната точка от моя коментар. Ще бъде особено важно да се назначат подходящи експерти в журито, които да са осъзнали тези цели и които ще подпомогнат тяхното прилагане и развитие. При това положение няма да е нужно да се страхуваме от бюрокрацията, която евентуално би възникнала.
<SPEAKER ID="026" NAME="Silvia Costa" AFFILIATION="S&amp;D">
(IT) Г-н председател, г-жо член на Комисията, госпожи и господа, в един етап от съществуването си, през който Европа претърпява криза на идентичността и перспективите, мисля, че въвеждането на Знак за европейско наследство, който определя тези обекти - и материални, и нематериални - с висока символична и образователна стойност за историята, културата и изграждането на Европейския съюз, е от особена важност.
<P>
Моите искрени благодарности към докладчика, г-жа Paliadeli, която експедитивно внесе за обсъждане предложенията и допълненията, изложени от мнозина от нас, членовете на комисията по култура и образование, предвиждащи по-специално процедури, които са по-надеждни и в по-голяма степен зачитат Договора от Лисабон по отношение на разпределянето на задачите между държавите-членки, Комисията, Съвета и Парламента. Както бързо се осведомиха някои от моите колеги, ние също се постарахме да гарантираме, че няма да има никакво дублиране на знака с други инициативи на Организацията за образование, наука и култура към Организацията на Обединените нации (Юнеско) и културните и исторически маршрути на Съвета на Европа.
<P>
Всъщност въз основа на точно определени критерии държавите-членки ще представят не повече от два активно управлявани обекта на всеки две години. Това е важен момент: държавите-членки трябва да покажат, че са се доверили на обектите и поради това ги управляват с образователна цел, като включват и гражданите в този процес. Междувременно Комисията ще бъде отговорна за предварителния подбор след изслушване на експертната група, но ще възприеме и ролята на наблюдател, ще изготвя оценки на ефективността на управлението на обектите на всеки шест години, а ще може също и да отнема знака. Парламентът ще има по-голяма роля, защото не само че назначава четирима от 16-те членове на Европейската група, но има и активен ангажимент спрямо списъка с предварително подбраните обекти.
<P>
Аз също подкрепям решението, намерено за сложния проблем с оценките, вече присъдени на обекти в много държави-членки на междуправителствена основа, които, във всеки случай, макар и неподходящи за новата система и новите критерии, ще запазят присъдената им вече оценка и следователно няма да бъдат оценени по-ниско.
<P>
Оценявам високо и приоритета, даден на транснационалните обекти, което ще бъде интересно предизвикателство за Европа и за ролята, възложена на Комитета на регионите като част от принципа на субсидиарност, а също и основното ударение, поставено върху необходимото участие на държавите-членки в етапа на подбор, включително на общинско и регионално равнище, с цел да се избегне само частичното им участие. Мисля обаче, че ще има полза и от допълнителни усилия от страна на държавите-членки. За тях би било много важно стартирането на съревнования, имащи за цел младите хора в училищата и университетите да започнат процес на откриване на обектите, което би могло да се превърне също и в път за възстановяване на общата европейска история и съдба и би означавало, че те също биха могли да дадат своя принос към чувството за принадлежност към Европа и европейското гражданство.
<SPEAKER ID="027" NAME="Hannu Takkula" LANGUAGE="FI">
Г-н председател, г-жо член на Комисията, госпожи и господа, първо, бих искал да ви благодаря за възможността да се изкажа накратко от името на моята група, групата на Алианса на либералите и демократите за Европа, относно този важен доклад относно Знака за европейско наследство.
<P>
Докато слушах разискването днес, на моменти впечатленията ми събуждаха в паметта ми думите на един мой учител към мен: всичко, което би могло да бъде погрешно разбрано, ще бъде погрешно разбрано. С това имам предвид, че някои се опитват да видят в този отличен проект - който има за цел да повиши видимостта на Европа и да покаже, че силата на Европа е в нейното многообразие, в това, че тя е единна в своето многообразие - заплаха за идеята за национална държава или заплаха за европейската идентичност, или за нещо друго. Не става въпрос за това.
<P>
Считам, че това е чудесна инициатива, и бих казал, че имаме необходимост да научим повече за Европа. Трябва да се познаваме взаимно, защото по този начин можем в бъдеще да изградим една по-добра Европа.
<P>
Европа е една мозайка от нации, в която са се развили съвместни идеи за демокрация, човешко достойнство и свобода на мнението. Това са основни ценности, които искаме да продължим да развиваме.
<P>
Когато говорим за европейското културно наследство, трябва да споменем, че то е много богато. Считам, че тази малка инвестиция, която правим, тези 1,3 млн. евро за цялата програма, ще облагодетелства многократно, дори във финансово отношение, онези обекти, на които ще бъде присъден Знакът за европейско наследство. Финансовата полза тук също не е най-важното нещо - над всичко останало е психологическата полза, добита от един заздравен европейски дух и едно по-добро разбиране за начина, по който е била изградена Европа, подобна на мозайка, и за това, какви са нейните корени и основи. Когато познаваме миналото и историята си, тогава ще сме способни и да изградим устойчиво бъдеще.
<P>
Г-н председател, искам още веднъж да благодаря на докладчика, г-жа Paliadeli, за нейния доклад. Според мен той е отличен и необходим. Нещо повече: със сигурност си заслужава да продължим напред с проекта "Знак за европейско наследство" въз основа на доклада.
<SPEAKER ID="028" NAME="Raffaele Baldassarre" AFFILIATION="PPE">
(IT) Г-н председател, г-жо член на Комисията, госпожи и господа, създаването на европейска идентичност и повишаването на интереса на гражданите към Европейския съюз и неговото изграждане са две предизвикателства, пред които трябва да се изправят европейските институции, за да постигнат широкообхватно сближаване и солидарност.
<P>
Нещо повече: тези предизвикателства са в сърцевината на целите, залегнали в Договора от Лисабон. Всъщност член 3 от Договора постановява задължението на Европейския съюз да закриля европейското културно развитие. Ако европейската мечта понастоящем преминава през труден период, това е не само поради безизходицата по отношение на Европа като политически проект, нито поради продължаващата икономическа криза, а също и поради трудностите, които среща един Съюз, изграден върху все още неустойчива идентичност.
<P>
В това положение повече от всякога е нужно да намалим пропастта между Европейския съюз и неговите граждани, като приближим многонационалното, макар и общо културно наследство на Европейския съюз до неговите граждани и преди всичко - до бъдещите поколения. В това се състои смисълът и важността на Знака за европейско наследство: да обединим Европа в нейното многообразие, като популяризираме споделена култура и поставим на първо място интеграцията между регионите, включени в нейната територия.
<P>
За да се постигне тази цел, новият знак ще се съсредоточи върху символичната образователна стойност вместо върху естетическата красота на обектите, като даде предимство на сътрудничеството между обектите и подкрепи съвместните им проекти. Ето защо бих искал да поднеса почитанията си за отличната работа, свършена от г-жа Paliadeli и останалите членове на комисията по култура и образование, и по-специално по отношение на процедурата по подбор на обектите и засилването на ролята на Европейския парламент по време на процедурата по подбор.
<P>
Сигурен съм, че решението на държавите-членки да поставят знака в рамките на ЕС ще помогне за увеличаване на видимостта и престижа му, за да се постигнат целите на сближаване и солидарност между европейските граждани.
<SPEAKER ID="029" NAME="Cătălin Sorin Ivan" AFFILIATION="S&amp;D">
(RO) Г-н председател, аз също бих искал да започна с благодарности към докладчика за отличния доклад, който тя съумя да изготви, и за преговорите, които проведе с Комисията и със Съвета. Въпреки че тя не успя да постигне създаване на Знак за културно наследство на Европейския съюз, Знакът за европейско наследство все пак е отлична инициатива, както и самият проект. Твърдо съм убеден, че ако той върви по стъпките на проекта "Европейска столица на културата", ще има огромен успех. Това е отлична инициатива, по-специално защото поражда нови трансгранични проекти.
<P>
Редица държави си сътрудничат с цел споделянето на общи ценности и традиции, от които са се ползвали заедно векове наред. Произхождам от град, разположен на източната граница на Европейския съюз - навярно най-големият културен център на източната граница, само на 10 км от нея. Бил съм обаче и в Сантяго де Компостела, който е фактически на западната граница на Европейския съюз - два културни центъра с много общо помежду си, но също и много различия. Едното място е православен център за поклонение, а другото - католически център за поклонение. Виждаме най-ясно кои са общите ценности, които споделяме, когато излезем извън границите на Европейския съюз, когато пътуваме из други континенти. Тогава осъзнаваме ясно ценностите, които сме споделяли в продължение на векове, както и факта, че имаме съвместна култура и определени черти, които ни отличават от другите народи. Ето защо Европейският съюз, или по-скоро Знакът за европейско наследство, придобива своето значение, когато излезем извън границите на Европейския съюз.
<P>
Още веднъж Ви поздравявам за доклада и съм твърдо убеден, че това ще бъде един успешен проект.
<SPEAKER ID="030" NAME="Csaba Sógor" AFFILIATION="PPE">
(HU) Г-н председател, приветствам факта, че в хода на настоящата сесия това е второто предложение, което подлагаме на гласуване и което има за цел да се преодолее пропастта между Европейския съюз и неговите граждани. Превърнат от набор от междуправителствени програми на няколко европейски държави във формално действие на ЕС, въвеждането на Знака за европейско наследство ще засили чувството за принадлежност към ЕС и ще укрепи приемането на различията, както и междукултурния диалог. Този знак ще помогне на гражданите, особено на младите хора, да осъзнаят важността на своята роля в европейската история и европейската символика. Той би могъл да повиши нашата осведоменост за общото ни културно наследство.
<P>
Обектите, на които ще бъде присъден знакът, ще бъдат по-достъпни, особено за младите хора, а обектите, въплъщаващи общата ни история, ще бъдат по-подходящо управлявани. Това, което лично мен най-много ме радва, са организационните аспекти на действието, а именно, че процедурите по подбор и мониторинг ще бъдат провеждани в съответствие с общи, ясни прозрачни критерии, а ще се разгърне и професионалният обмен на опит. Като демократично избран член на Европейския парламент, представляващ национално малцинство, отбелязвам с удовлетворение, че в случая с Румъния например обектите, предложени от обективни, международни експерти, също ще получат възможност да бъдат избрани като допълнение към четирите обекта, на които вече е присъден знакът. Сред тези обекти е например библиотеката "Телеки" в Търгу Муреш, известна като един от бастионите на унгарската култура, както и Черната църква в Брашов, която е считана за типичен образец на превъзходна саксонска готическа архитектура.
<SPEAKER ID="031" NAME="Olga Sehnalová" AFFILIATION="S&amp;D">
(CS) Г-н председател, Знакът за европейско наследство е несъмнено добра инициатива и продължение на междуправителствения проект, който е в сила от 2006 г. Целта на инициативата е да се даде принос към създаването на съвместна европейска идентичност и повишаването на интереса към Европейския съюз и неговите ценности.
<P>
Концепцията за "културно наследство" е много широка и това е хубаво. Доволна съм, че предложението за изменение, включващо и промишлени обекти на наследството в тази категория, също беше прието в доклада. Промишлеността е един от важните елементи на общата европейска история - все пак Европа е била люлката на Индустриалната революция през 19 век, а възникването на Европейския съюз е свързано със създаването на Европейската общност за въглища и стомана. То е свързано обаче и с общата история на движенията за граждански и социални права.
<P>
Една от областите, които се очаква да се ползват от Знака за европейско наследство, е туризмът. Твърдо съм убедена, че това е възможност да се оползотворят паметниците на общата европейска история за развитие на туризма и в онези региони, които не са традиционни туристически дестинации. Този вид паметници според мен са били несправедливо пренебрегвани, а всичко, което се изисква, е да бъде открит и използван техният потенциал. Затова приветствам и подкрепям силно доклада и в този контекст бих искала да благодаря на докладчика, г-жа Paliadeli.
<SPEAKER ID="032" NAME="Joanna Katarzyna Skrzydlewska" AFFILIATION="PPE">
(PL) Г-н председател, в периода преди влизане в сила на Договора от Лисабон бяхме изправени пред ситуация, в която гражданите на Европейския съюз ставаха подчертано все по-незаинтересовани от неговите проблеми и дейности. Приемането на Договора от Лисабон имаше за цел не само предоставянето на решение на проблемите, свързани с нуждата от по-добре функциониращи институции, но също и по-близкото ангажиране на европейските граждани с дейностите на ЕС - например чрез граждански инициативи. Знакът за европейско наследство е по-нататъшна стъпка към изграждането на европейска идентичност и укрепването на връзките между гражданите и ЕС.
<P>
През последните четири години държавите-членки определиха 64 обекта с особено значение за Европа. Като опознаваме споделената ни история и научаваме повече за ролята на Европейския съюз и неговото културно многообразие, основаващо се на общи демократични ценности и зачитане на правата на човека, можем да укрепим чувството на принадлежност у гражданите на нашата Общност към едно по-голямо европейско семейство в рамките на ЕС.
<SPEAKER ID="033" NAME="Seán Kelly" AFFILIATION="PPE">
(GA) Г-н председател, приветствам предложенията и мисля, че те ще доведат до растеж и развитие на туризма - нещо, което е твърде необходимо в днешно време.
<P>
(EN) Въпреки всички критики, отправени към Европа, мисля, че повечето граждани все още високо ценят Европа, и по-специално всеки знак с отличителен белег на Европа върху него. Виждал съм това във връзка с инициативата "Европейска столица на спорта". Лимерик, който е в моя избирателен район, спечели неотдавна тази награда и беше високо оценен. Същото е вярно и по отношение на инициативата "Европейска столица на културата" и със сигурност ще бъде приложимо към обектите от инициативата "Знак за европейско наследство".
<P>
Инициативата има няколко добри страни, за които следва да бъде изказана похвала. Първо, това е задължението да бъде поддържан обектът, за да не е възможно присъждането на знака за постоянно без реално да се гарантира, че този знак е заслужен. Второ, беше зададен въпрос от страна на г-н Martin, на който беше даден добър отговор от страна на г-н Scurria, че бюрокрацията няма да задуши тази инициатива. Мисля, че можем да бъдем особено горди с този знак. Той има огромен потенциал.
<SPEAKER ID="035" NAME="RadvilMorkūnaitė-Mikulėnien" AFFILIATION="PPE">
(LT) Г-н председател, гражданите често обсъждат бъдещето на Европейския съюз. Основите на силния Съюз и успешното бъдеще се градят върху доверие и взаимно съгласие - също както в едно семейство. Знакът за европейско наследство е средство за гражданите да научат повече за другите, да опознаят обектите, личностите и движенията, символизиращи изграждането на Европа. Опознаването на споделеното културно наследство е възможност за укрепването на цялостна и единна Европа. Всички нации и държави, всички ние имаме различен, многообразен исторически опит, често болезнен, но именно тези различия, събрани заедно, изграждат нашето семейство и нашата европейска идентичност. По-специално бих искала да изтъкна разделението на Европа, продължило много години, както и различните възможности или пълното отсъствие на възможности за развитие на демокрация. Говоря за Източна Европа и окупацията от страна на Съветския съюз. Въпреки всичко, там също винаги е имало борба за идеята на обединена Европа, като ние трябва високо да оценим...
<P>
(Председателят отнема думата на оратора)
<SPEAKER ID="036" NAME="Piotr Borys" AFFILIATION="PPE">
(PL) Г-н председател, никой не би могъл да ни обвини в непоследователност. В Договора от Лисабон постановихме гражданство на Европейския съюз за неговото население, а вчера имахме възможността да гласуваме за една гражданска инициатива. Днес приемаме един символ, а именно: Знака за европейско наследство. Това безспорно ще насърчи европейската идентичност и гражданство, или с други думи, всички ценности, които са толкова важни за нас. Считам, че този знак ще играе ролята на великолепно допълнение както към Списъка на световното наследство на Юнеско, така и към "Европейските културни маршрути", а също и на инициативата "Европейска столица на културата". Всеки, който пътува, знае стойността и значението на подобни проекти.
<P>
Считам, че популяризирането на европейската култура в самото сърце на Европа, сред европейците, е основен аспект. Значителна част от Европа е все още неопозната в това отношение, но популяризирането на европейската култура извън границите на Европа също играе ключова роля. Най-важното е този знак да бъде успешно популяризиран от страна на члена на Комисията и държавите-членки.
<SPEAKER ID="037" NAME="Georgios Papanikolaou" AFFILIATION="PPE">
(EL) Г-н председател, бих искал на свой ред да поздравя нашия докладчик, г-жа Paliadeli, за нейния отличен доклад и всичките й досегашни усилия. Този нов Знак за европейско наследство поставя в центъра на вниманието нашата култура, европейския дух, и носи удовлетворение на всички нас, които често посещаваме обекти в Европа и считаме, че е срамота да не изтъкваме добавената стойност на Европа - всички тези исторически паметници, които имаме огромна необходимост да популяризираме.
<P>
В момента, както знаете, Европа е изпълнена със загриженост не само по повод на икономическата криза, което е съвсем естествено; Европа след влизането в сила на Договора от Лисабон желае да изтъкне своето културно сближаване, богатата си история, подобната си на мозайка структура, характерна за нея. Разбира се, това трябва да се направи с активното участие на Европейския парламент и аз разчитам на добрия изход от преговорите със Съвета относно член 18.
<SPEAKER ID="038" NAME="Iosif Matula" AFFILIATION="PPE">
(RO) Г-н председател, приветствам превръщането на междуправителствения проект "Знак за европейско наследство" във формално действие на Европейския съюз във време, когато първоначалният проект не получи голямата видимост и високия престиж, които заслужава. Този проект ни позволява да отворим нови възможности и пред държави, които обогатяват културата на нашия континент, без да са част от Европейския съюз.
<P>
Един от основните аспекти е преоценката на обектите, на които вече е присъден Знакът за европейско наследство в рамките на междуправителственото споразумение, както и гарантирането на справедливо отношение към държавите с различен брой първоначално регистрирани обекти. Освен това, в случаите, в които обектите не могат да бъдат пряко преоценени, е важно те да имат възможност отново да кандидатстват за присъждане на знака с цел да им се предоставят повече възможности.
<P>
Присъждането на Знака за европейско наследство за неограничен период от време без периодичното му преоценяване би помогнало да се използва по-ефективно намаленият бюджет, отпуснат за проекта. Знакът за европейско наследство ще повиши общата осведоменост на гражданите за многообразието на нашето общо културно наследство и културен туризъм.
<SPEAKER ID="039" NAME="Elena Băsescu" AFFILIATION="PPE">
(RO) Г-н председател, създаването на европейска идентичност и повишаването на равнището на интерес към Европейския съюз са сериозни предизвикателства. Те могат да доведат до сближаване и солидарност в огромен мащаб. Знакът за европейско наследство би могъл да постигне целите си по-ефективно, ако бъде управляван като инициатива на Европейския съюз. Той трябва да се основава на същите критерии и да има много ясно определена система за контрол. Една от последиците от това ще бъде подпомагането на културния туризъм. Също както в случая със Списъка на световното наследство на Юнеско, този знак ще увеличи броя на туристите и ще даде нов тласък на местните икономики.
<P>
Приветствам намерението на Комисията да използва Знака за европейско наследство наред с другите инструменти, създадени за изграждане на по-здрава връзка между Европейския съюз и неговите граждани. Искам в заключение да подчертая важността на насърчаването на междукултурния диалог.
<SPEAKER ID="040" NAME="Андрула Василиу" LANGUAGE="EN">
Г-н председател, изглежда мнозинството от колегите, които се изказаха, подчертаха важността на тази европейска инициатива и реалната й добавена стойност. Те подчертаха важността на инициативата за популяризирането на Европа, на общата европейска история и наследство, на образователната стойност на тази инициатива и нейното значение в изграждането и насърчаването на един по-културен диалог.
<P>
Много съм удовлетворена и благодарна за това одобрение. Искам ясно да заявя, че експертите, на които ще бъде възложено вземането на решения относно тази важна инициатива, със сигурност ще имат най-високи професионални квалификации, за да се гарантира, че ще подберат не само най-добрите обекти, но също и идеите с най-висока стойност. Нека ви припомня, че това наследство включва не само обекти, но също и нематериално културно наследство. Например в Португалия имаме един декрет, който е първият декрет в Европа, отменящ смъртното наказание. Той беше включен в списъка с обекти, така че това наследство може да бъде и нематериално.
<P>
Искам също така ясно да заявя, че нашата цел всъщност е да имаме опростена процедура - важно е да има качество, но и опростеност. Ето защо не приехме предложението на Съвета след експертната група инициативата да бъде подложена на процедура на комитология, тъй като това би довело до повече бюрокрация и загуба на ценно време за приемане на решението.
<P>
Бих искала в заключение да кажа, че в тези времена на икономическа криза, създаващи разделение между европейските народи в политически, социален и икономически план, се нуждаем от подобни инициативи, които да обединят гражданите на Европа. Те ще придобият чувство за идентичност, а ние трябва да подчертаем важността на нашето споделено културно наследство, чието богатство наистина се състои в неговото многообразие. Именно общото, но многообразно културно наследство е това, което ще ни обедини.
<P>
Бих искала още веднъж да ви благодаря за подкрепата, особено на г-жа Paliadeli и на докладчиците в сянка за отличното сътрудничество между нас, и очаквам с интерес в близко бъдеще окончателното приемане на тази важна инициатива.
<SPEAKER ID="041" NAME="Chrysoula Paliadeli" LANGUAGE="EL">
Г-н председател, бих искала да започна с изявлението, че споделям изразените мнения както относно оценката за въздействие на Знака за европейско наследство, така и относно неговата добавена стойност по отношение на културата. Знакът, сам по себе си, не би могъл да преодолее пропастта между гражданите и Европейския съюз. Той може само да помогне, съвместно с други инициативи, да се справим с този проблем. Разбира се, не мога да скрия факта, че във време на криза като тази, която преживяваме напоследък, с острата атака към еврото и към Европейския съюз, обществото ни не разчита само на културата за решаването на основните си ежедневни проблеми. И все пак, едно познаване на историята и зачитане на мултикултурализма би могло да послужи едновременно като средство за сближаване и като стимул за растеж на местните общности, като ги призовава да си сътрудничат на местно, регионално, национално и транснационално равнище, както е заявено в предложението на Комисията, прието от нас. От тази гледна точка идеята за знак за културно наследство на Европейския съюз - моите благодарности към г-н Ivan, който припомни първоначалното предложение - който е замислен така, че да повиши осведомеността на европейските граждани за споделеното им наследство и същевременно да подкрепи културния туризъм, е положителна стъпка в тази посока. Ценности като демокрация и свобода, чиито корени се крият в културното минало на Европа, в днешно време са също толкова важни, колкото и прозрачността и солидарността, особено ако искаме да преодолеем пропастта между европейските институции и гражданите на държавите-членки на Съюза, както и пропастта между гражданите на държавите-членки. Разбира се, ще трябва да решим проблемите с бюрокрацията, но мога да ви уверя, че прозрачността и съставът на Европейската група от експерти ще бъдат подчинени на изключително ясни условия. Няма никакво съмнение, че тази институция ще функционира при пълна прозрачност.
<SPEAKER ID="042" NAME="Председател">
Разискването приключи.
<P>
Гласуването ще се проведе днес в 12,00 ч.
<P>
Писмени изявления (член 149)
<SPEAKER ID="043" NAME="Rareş-Lucian Niculescu" LANGUAGE="RO">
Превръщането на инициативата "Знак за европейско наследство" във формално действие на Европейския съюз ще осигури специфична добавена стойност към всички действия от страна на държавите-членки, като същевременно ще даде важен принос към създаването на съвместна европейска идентичност. Приветствам тази инициатива и представения доклад. Искам също така да спомена, че Знакът за европейско наследство би могъл много успешно и с благоприятно въздействие върху дейности, свързани с традиционния туризъм в селските райони, да обхване един процъфтяващ сектор в европейските държави. Всъщност това е едно от предложенията, които ще внеса в комисията по земеделие и развитие на селските райони, докато представям становището относно ролята, която селският и селскостопанският туризъм играят в постигането на целта на ЕС за превръщане на Европа в главна туристическа дестинация в световен мащаб.
<SPEAKER ID="044" NAME="Емил Стоянов" AFFILIATION="PPE">
в писмена форма. - Уважаеми колеги, бих искал да поздравя докладчика - г-жа Paliadeli, за нейната работа по този доклад. Създаването и налагането на Знака за европейско наследство е една инициатива, на която трябва да обърнем особено внимание. Именно европейското измерение и значение на предлаганите обекти ще окаже влияние върху засилването на европейската идентичност и чувството за европейско гражданство. Историята на нашия континент е един важен елемент, който би могъл да допринесе за интегрирането на европейските народи. Нашето младо поколение трябва да е добре запознато с общото ни културно европейско наследство. Защото е много важно по тази тема да няма разминаване във версиите, да няма опити за популистко тълкуване, защото това е нашата обща европейска история и тя отразява цялото ни културно и езиково многообразие. Процедурата по подбор трябва да осигури по-добро качество на избираните обекти. Считам, че държавите членки трябва да правят своите предложения в тясна връзка с местните и регионални органи. Това ще спомогне за популяризирането на обектите на национално ниво и ще доведе до запълване на пропастта между европейските институции и европейските граждани. Като член на Европейския парламент, единственият демократично избран орган и представляващ именно гражданите, смятам, че той трябва да има по-голяма роля в тази инициатива.
<SPEAKER ID="045" NAME="Csanád Szegedi" LANGUAGE="HU">
Напълно се присъединявам към мнението, изразено в доклада, че е налице огромна пропаст между Европейския съюз и гражданите на неговите държави-членки, тъй като повече от половината от тях нямат твърде благоприятно мнение за ЕС. Чрез преименуването на Знака за европейско наследство в "Знак за наследство на ЕС" и чрез съпътстващите това промени ние стартираме поредната грандиозна, скъпа и разточителна кампания на самореклама и пропаганда на Европейския съюз. Като пренебрегва малки подробности като тази, че паметникът на словашкия националист и сепаратист Стефаник е счетен за типичен артефакт от наследството, свързано със сътрудничеството в Европейския съюз, тази нова инициатива също ще се провали в опитите си да приближи гражданите до Европейския съюз. Нещо повече: не става ясно, щом Знакът за европейско наследство всъщност няма за цел да дублира вече съществуващия Списък на световното наследство на Юнеско, тогава защо е предвидено той да обхване и трети държави и кои точно държави се имат предвид в доклада в този смисъл?
