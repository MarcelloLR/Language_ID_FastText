<CHAPTER ID="012-02">
2. Положението в Тайланд (разискване)
<SPEAKER ID="250" NAME="Председател">
Следващата точка е разискването по шест предложения за резолюции относно Тайланд.
<SPEAKER ID="251" NAME="Marietje Schaake" LANGUAGE="EN">
Г-жо председател, Тайланд изживява тежка криза с така наречените демонстранти "червени ризи", от една страна, а от друга страна армията и така наречените "жълти ризи". Около 80 души вече загубиха живота си и почти 2 000 бяха ранени. Демокрацията е застрашена, а правителството е обявило извънредно положение в държавата.
<P>
Извънредното положение доведе до цензура. Медии като телевизията, радиото и интернет бяха блокирани. Много важно е насилието да бъде спряно и ние насърчаваме всички страни да проявят сдържаност в този процес, но в стремежа за възстановяване на спокойствието не трябва да се злоупотребява с извънредното положение и да се ограничават основните права и личните свободи. Трябва да се сложи край на цензурата, а свободата на медиите и свободата на изразяване трябва да бъдат възстановени. Тези ценности са важни за Европейския парламент в неговите отлични отношения с Тайланд.
<SPEAKER ID="252" NAME="Cristian Dan Preda" LANGUAGE="RO">
Както всички забелязахме, тъй като това е основната тема на новините от началото на април, в Тайланд цари атмосфера на политическо насилие, каквото държавата не е изживявала през последното десетилетие. Преди всичко аз искам да изразя моята солидарност със семействата на жертвите на насилието по улиците. Считам, че тук става въпрос за това, което аз бих описал като обичайна конфронтация между свободата на изразяване и на сдружаване, от една страна, и необходимостта правителството да поддържа обществения ред, от друга страна. През последните дни и часове събитията много бързо се редуват. Изглежда, че в Банкок спокойствието относително се е възстановило, въпреки че снощи столицата беше пламнала след намеса на силите на правителството.
<P>
Да се надяваме, че ще бъде избегнато едно ново ескалиране на насилието. За да има гаранция, че това ще се случи обаче, ние се нуждаем от сдържаност, защото демокрацията не може да възтържествува с насилие. Считам, че правителството ще трябва да приложи пътната карта, която представи на 3 май. Аз също така считам, че разследването на неотдавнашните събития и наказването на виновните са мерки, необходими за гарантиране на помирението.
<SPEAKER ID="253" NAME="Véronique De Keyser" LANGUAGE="FR">
Г-жо председател, демонстрациите на "червените ризи" бяха потъпкани с кръвопролитие. Бих искала да кажа само следното, без никакво желание да наливам масло в огъня, тъй като една процедура по спешност на Европейския парламент изисква от нас да уталожим кризата и да търсим решения, а не да подклаждаме допълнително гнева на хората. Първо, всеки гражданин може законно да се стреми към свободни и честни избори. Това е неоспоримо право и то следва да бъде гарантирано на целия тайландски народ. В даден момент министър-председателят Vejjajiva предложи тази възможност, но тя беше отхвърлена от "червените ризи". Сега ние трябва да се върнем към нея.
<P>
Второ, аз осъждам откриването на огън срещу демонстрантите и бруталните репресии, извършени през последните дни, които според официални източници са взели най-малко 12 жертви, включително един италиански журналист, и в които много хора са били ранени. Време е да се сложи край на насилието, което се шири в цялата държава.
<P>
Казвайки това, аз не застъпвам вземането на едната или другата страна, но призовавам правителството на Тайланд да постави като приоритет намирането на решение чрез преговори, с оглед на това, да гарантира, че обявеното извънредно положение не ограничава личните свободи или свободата на изразяване, което само би изострило напрежението, и аз по-специално призовавам министър-председателя да обмисли възможността за връщане към изборите.
<P>
Сегашните вълнения създават опасност от разделяне на държавата. В североизточната част, която е селски район с лаоска култура, може да се надигне въоръжена съпротива срещу централния район, Банкок и юга, които са крепости на демокрацията. Тези действия могат да доведе до поява на "псевдотерористични" движения, извършващи нападения над това, което може да се нарече бюрокрация и елит - бастионите на властта.
<P>
Абсолютно наложително е да има връщане към изборите и преговорите, и да се сложи край на насилието, едновременно с това, запазвайки свободите. Разбира се, това са много обикновени думи и вероятно доста наивни по отношение на днешното насилие. Настоящата парламентарна резолюция беше внимателно премислена, за да се избегне всяка възможност за ескалация на насилието в Тайланд и да се остави възможност за диалог, но това не означава, че ние ще минем без призиви за демокрация.
<SPEAKER ID="254" NAME="Barbara Lochbihler" LANGUAGE="DE">
Г-жо председател, картините на гнева, насилието и разрушението в Банкок все още са живи в съзнанието ни. Въпреки че сега вниманието в известна степен се е изместило от силно напрегнатото положение в тайландската столица, опасността от бъдещи ожесточени конфликти изобщо не е преминала. Ожесточеният конфликт между така наречените "червени ризи" и правителството, подкрепяно от армията, вече доведе до повече от 70 убити и около 2 000 ранени. Правителството обяви, че ще проведе разследване на смъртните случаи, като разследването ще бъде разширено, за да обхване и случаите от последните няколко дни.
<P>
Необходимо е да се разгледат основните причини за тези постоянни протести и сблъсъци, за да се намери надеждно политическо решение. Част от тайландското население се намира в силно неравностойно положение и е социално изключено. Тези хора са силно критично настроени към несправедливото отношение към тях и липсата им на права. Те се борят срещу сравнително ниското си жизнено равнище. Други фактори, които могат да се посочат, са очебийната и широко разпространена корупция сред политическото ръководство, но също така и сред хората на отговорни постове в гражданското общество. Тези структурни проблеми трябва да бъдат открито изложени и решени, ако ще се търси трайно решение, а не само военните действия да бъдат прекратявани.
<P>
Ние призоваваме всички страни в конфликта да играят сериозна и конструктивна роля в намирането на решение на тази голяма криза. И двете страни обаче трябва да прилагат само мирни и демократични средства за постигане на посочената цел, за което те се нуждаят от подкрепата на ЕС.
<SPEAKER ID="255" NAME="Marie-Christine Vergiat" LANGUAGE="FR">
Г-жо председател, в продължение на няколко седмици народното движение на "червените ризи" продължава с протестите си в Банкок с искане за зачитане на демокрацията. Нека не забравяме, че сегашното правителство, въпреки че президентът е на власт само от декември 2008 г., дойде в резултат на военен преврат, извършен през септември 2006 г.
<P>
Какви бяха исканията на "червените ризи"? Оставка на министър-председателя, разпускане на парламента, предсрочни избори - накратко, демокрация. На 4 май 2010 г. министър-председателят обяви план за помирение на основата на тези прочути предсрочни избори, но извършеното на 13 май убийство на генерал Khattiya - командир на "червените ризи", сложи край на преговорите.
<P>
Именно в този контекст сме изготвили резолюцията, която разискваме днес. Вчера армията се намеси, като уби няколко души, включително един италиански журналист. За нас е изключително важно тези събития да бъдат взети под внимание в резолюцията, която ще гласуваме днес, особено като се има предвид, че главните лидери на движението "червените ризи" незабавно отстъпиха и призоваха населението да запази спокойствие.
<P>
Всъщност това, което се поставя под въпрос, е наследяването на краля. Той запази странно мълчание. Посланието, което трябва да предадем, е, че демокрацията не може да бъде наложена със сила и че е неприемливо демонстрациите да бъдат потушавани чрез изпращане на армията със заповед да се стреля без предупреждение. Резолюцията дори не осъжда насилието. Ние няма да гласуваме в нейна подкрепа. Тайландският народ има право на демокрация и трябва да бъде направено всичко възможно, за да бъде предотвратен друг военен преврат.
<SPEAKER ID="256" NAME="Adam Bielan" LANGUAGE="PL">
Тайланд - държава, която до скоро беше считана за крепост на демокрацията и стабилността в Югоизточна Азия, напоследък изживя вероятно най-драматичните си събития за почти половин век.
<P>
Продължават сблъсъците между поддръжниците на бившия министър-председател Thaksin Shinawatra, известни като "червените ризи", и правителството и армията. Убити са над 60 души, включително чужди граждани, като сред тях има граждани на държави от ЕС, ранените са почти 2 000 души, а столицата Банкок претърпя значителни щети.
<P>
Разбира се, семействата на жертвите заслужават нашето съчувствие, утеха и солидарност, но ние също така трябва да сме наясно, че тайландската нация днес е силно разделена. Правата на човека, като свободата на събрания и свободата на словото, са значително ограничени и ще е много трудно конфликтът да бъде решен с мирни и политически средства.
<P>
Ето защо е необходим натиск - международен натиск, включително от страна на Европейския съюз - и върху двете страни, участващи в конфликта, за да подновят преговорите и да се опитат да решат техния спор с политически средства, а не чрез насилие.
<SPEAKER ID="257" NAME="Thomas Mann" LANGUAGE="DE">
Г-жо председател, само от миналата седмица насам, в уличните сблъсъци, които започнаха да наподобяват гражданска война, бяха убити 75 души и над 1 800 бяха ранени. След тежката военна намеса водачите на протестиращите отстъпиха. Въпреки това, положението в Банкок продължава да се изостря. И вчера, и днес получих телефонни обаждания във връзка с това. До този момент някои райони на столицата не бяха засегнати от конфликта, но нещата се промениха. Положението в североизточната част също е хаотично. Драматичните картини носят ясно послание. Независимо от това, дали хората носят червени, черни, жълти или зелени ризи, те трябва да спрат с насилието и да не допускат по-нататъшно ескалиране на напрежението.
<P>
Становището на групата на Европейската народна партия (Християндемократи) е ясно. Не съществува алтернатива на обективните разговори. Независима комисия трябва да направи разследване на всички инциденти. Ние силно приветстваме плана за произвеждане на парламентарни избори. Г-н Таяни, Европейският съюз трябва да вземе активно участие и да действа като посредник. Ние разполагаме с дипломатическите средства за разбиване на спиралата на насилие и за започване на процес на конструктивен диалог. Г-н Таяни, ние трябва да действаме, защото Тайланд се разтърсва из основи.
<SPEAKER ID="258" NAME="Corina Creţu" LANGUAGE="RO">
Аз също искам да изразя солидарност с тайландските семейства, които скърбят след ожесточените сблъсъци в Банкок. Положението е особено тревожно, тъй като няма реални изгледи за решаване на вътрешния конфликт. Репресиите по улиците на тайландската столица, които доведоха до десетки убити и стотици ранени, не могат по никакъв начин да бъдат приети като средство за решаване на съществуващите проблеми.
<P>
Бруталното използване на сила и въвеждането на цензура, с която на телевизионните канали се забранява да излъчват друго, освен одобрени от правителството програми, са нарушения на основни права на човека. Всъщност, морален дълг на Европейския съюз и на целия цивилизован свят е да осъдят използването на въоръжените сили срещу гражданското население и да се изиска освобождаване на незаконно задържаните, както и възможно най-безпристрастно разследване на смъртните случаи. Във всеки случай загубата на човешки живот служи само за засилване на непреклонността на опозицията и за разпалване на насилието, което се разпростря и до североизточната част на държавата.
<P>
Съществува опасност уличните сблъсъци да се изродят в гражданска война. Аз считам, че международните организации, на първо място ООН, трябва час по-скоро да се намесят, за да предотвратят дори още по-сериозно влошаване на положението и да посредничат за започване на така необходимия диалог между органите на властта и опозицията, като единствена демократична възможност за решаване на настоящата криза по мирен път.
<SPEAKER ID="259" NAME="Joe Higgins" LANGUAGE="EN">
Г-жо председател, аз осъждам бруталната репресия, на която тайландското правителство и държава подложиха протестиращите в Банкок и навсякъде в Тайланд. Независимо от пропагандните изявления, че били терористи, в по-голямата си част протестиращите всъщност са обеднели земеделски стопани от севера и от Банкок, слоеве от градската работническа класа и техните семейства, които гледаха на протеста си като на борба срещу огромната бедност и трудностите, които търпят.
<P>
За съжаление, тези угнетени хора разчитаха на милиардера и бивш министър-председател Thaksin Shinawatra за намиране на решение. Независимо от приемането на някои популистки мерки срещу бедността, когато управляваше, г-н Thaksin представляваше капиталистическия елит и заблуждаваше масите. От другата страна е настоящият министър-председател Abhisit и неговата партия, които представляват други слоеве от елита.
<P>
Аз считам, че бедните селски маси и градската работническа класа в Тайланд спешно се нуждаят от тяхна собствена независима организация, за да се борят за правата си, и се надявам, че следващата мобилизация в Тайланд може да бъде обединената борба на работниците, бедните земеделски стопани, студентите и младежта, посветили се на събарянето на целия корумпиран елит и установяване на обществена собственост и демократичен контрол върху основните богатства на Тайланд и, в един социалистически Тайланд, на преобразуване на живота на неговия народ, и също така на борба за правата на всички малцинства.
<SPEAKER ID="260" NAME="Monica Luisa Macovei" AFFILIATION="PPE">
(EN) Г-жо председател, аз осъждам използването на куршуми срещу демонстрантите в Тайланд - десетки хора загинаха, хиляди бяха ранени. Както беше съобщено от "Амнести Интернешънъл", разкази на очевидци и видеозаписи показват ясно, че военните стрелят на живо срещу невъоръжени хора, които не създават никаква заплаха за войниците или за останалите. Сред убитите има лекари и деца.
<P>
Тайландските войници трябва да прекратят стрелбата. Насилието срещу протестиращите не може и няма да доведе до демократично решение. Правителството трябва да бъде наясно, че потъпкването на демонстрациите може да разчисти улиците засега, но няма да реши проблема, който е накарал хората да излязат на улиците, и преди всичко друго става въпрос за човешки живот, така че спрете стрелбата.
<SPEAKER ID="261" NAME="Miroslav Mikolášik" AFFILIATION="PPE">
(SK) За съжаление, демонстрациите в Тайланд продължават вече няколко седмици. Гражданското население търпи насилие като пряка жертва на кървавите сблъсъци между въоръжените участници в антиправителствените демонстрации и силите на държавата. Затова аз бих искал да изразя съчувствие на тези, които са загубили членове на семействата си.
<P>
Считам за абсолютен приоритет и за двете страни в тази напрегната обстановка да се осъди физическата сила и да бъде предотвратена по-нататъшната загуба на човешки живот. Аз също така подкрепям призива за незабавно прекратяване на продължилото насилие и за започване на конструктивен диалог с цел уреждане на конфликта с мирни и демократични средства. Едновременно с това призовавам правителството на Тайланд да не прибягва до незаконни и неоправдани нарушения на правата на човека по време на обявеното извънредно положение.
<SPEAKER ID="262" NAME="Jaroslav Paška" AFFILIATION="EFD">
(SK) Политическият конфликт в Тайланд много бързо прерасна в сериозни граждански вълнения, което доведе до смъртта на много демонстранти след намеса от страна на силите на репресивния апарат. Ако държавните органи прилагат груба сила и неконтролирана репресия срещу гражданите собствената им страна, техните действия заслужават да бъдат осъдени.
<P>
Ето защо, г-жо председател, г-н член на Комисията, ЕС трябва да използва своето политическо влияние върху страните, участващи в конфликта и да призове за мирно решаване на политическия проблем по начин, по който тайландските граждани да не плащат цената за политическите спорове между лидерите на отделни групи. Правителството на Тайланд в частност трябва да поеме отговорност за осигуряване на спокойно и мирно решаване на този конфликт.
<SPEAKER ID="263" NAME="Sergio Paolo Francesco Silvestris" AFFILIATION="PPE">
(IT) Г-жо председател, г-н член на Комисията, госпожи и господа, прекратяване на огъня и край на цензурата. Считам, че това е двустранното действие, което Комисията, с най-голяма решимост, но също и с най-голяма последователност - двете ценности, считани от Парламента за неотменими - трябва да се опита да постигне.
<P>
В атмосфера на гражданска война като господстващата в Тайланд връщането към демокрацията чрез свободни избори - в началото обсъждани, в началото очаквани, но сега под известно съмнение - изисква решителни мерки, а именно информираност за подкрепата на международната общност за тайландския народ и за връщането на държавата към пълна демокрация.
<P>
За да се позволи на международната общност да участва в този етап, основният фактор е информацията и затова извънредното положение не трябва да бъде форма на прикрита цензура. Интернет, вестниците и медиите трябва да бъдат в състояние да информират международната общност относно динамиката на събитията в Тайланд, така че тя с максимална информираност относно фактите да може да помогне в този момент за възстановяване на демокрацията.
<SPEAKER ID="264" NAME="Антонио Таяни" LANGUAGE="FR">
Г-жо председател, уважаеми членове на ЕП, Тайланд се намира на трагичен етап в своята политическа история. В момента държавата, известна със своята икономическа и социална динамика, е засегната от дълбока криза, която би могла да застраши стабилността, ако не се намери решение на настоящия конфликт.
<P>
Тази криза наистина пронизва държавата право в сърцето - голяма част от населението изглежда е загубило доверие в институциите, които я управляват. На свой ред, правителството се бори да приложи решенията, които сегашните обстоятелства изискват. Това поражда политическа слабост, водеща до ожесточени сблъсъци и актове на агресия, които засягат пряко правата на човека и основните права. Над бъдещето на страната тегне постоянна несигурност. При тези обстоятелства Европейският съюз осъжда факта, че хора са загубили живота си, като италианския журналист Фабио Поленги, който беше убит вчера сутринта по време на сблъсъци между демонстрантите и войниците. Никаква политическа или идеологическа криза не може да оправдае този факт или въоръжените сблъсъци.
<P>
Вече в два случая върховният представител на Съюза по въпросите на външните работи и политиката на сигурност напомни на воюващите страни да проявят сдържаност. Дори при извънредно положение не може да се допусне въвеждане на прекалени мерки, когато става въпрос за основни права и правото на свобода на изразяване. Тези права са застрашени от прекомерното прилагане на сила.
<P>
За да се предотврати по-нататъшно влошаване на положението, от основно значение е преговорите да бъдат подновени. Комисията е взела под внимание пътната карта, представена от министър-председателя Abhisit Vejjajiva. Тайланд няма да излезе от настоящата криза, ако не се справи с основните си структурни проблеми. Крайно необходимо е законните искания на социалните групи в неравностойно положение да бъдат признати от всички страни, участващи в управлението на държавата. Това е необходима стъпка към националното помирение. Ето защо за Тайланд е задължително да намери консенсус с всички страни относно начина, по който да продължи напред към едно по-проницателно общество.
<P>
Като партньор на Тайланд, Европейският съюз е готов да подкрепя държавата в рамките на възможностите си по време на този сложен процес.
<SPEAKER ID="265" NAME="Председател">
Разискването приключи.
<P>
Гласуването ще се проведе скоро.
<P>
Писмени изявления (член 149)
<SPEAKER ID="266" NAME="Bruno Gollnisch  " LANGUAGE="FR">
Тайланд преминава през много сериозен период от своята история. "Страната на усмивките" се е превърнала в страна на сълзи, кръв, а може би утре, страна на гражданска война между правителствените сили и така наречените "червени ризи". Как се стигна до момент, когато демонстрация с призиви за демократични избори завърши с десетки загинали и хиляди ранени, с политическо убийство на водач на опозицията, сцени от градска партизанска война, с началото на размирици в няколко провинции и въвеждане на извънредно положение и полицейски час? Кралят е високо уважавана фигура в държавата, но изглежда че не може да намали напрежението. Постоянните съмнения относно неговото наследяване навеждат на мисълта, че тази нестабилност ще се задържи. Насилието трябва да спре. Сегашното правителство безспорно дойде чрез избори, но тези избори бяха проведени след преврат и разформироване на опозиционните партии. Тази несправедливост трябва да спре. Решението се намира единствено в бързото организиране на общи избори, предшествани от възстановяване на политическата свобода на всички участващи страни, за да се гарантира демократичността на изборите. Европейския съюз следва да използва добрите си икономически и политически отношения с Тайланд, за да постигне това решение.
