<CHAPTER ID="016">
Време за въпроси (въпроси към Съвета) 
<SPEAKER ID="601" NAME="Председател">
Следващата точка е време за въпроси (B7-0006/2010).
<P>
Следните въпроси са отправени към Съвета.
<P>
Относно: Създаване на общ пазар на енергия
<P>
В споразумението между трите държави Испания, Белгия и Унгария и тяхната дългосрочна стратегия като един от политическите приоритети се споменава създаването на общ пазар на енергия. За да се постигне тази цел, най-изолираните региони на Общността като например балтийския, трябва да се включват в европейския пазар на енергия. В балтийската стратегия са предвидени много проекти за свързване в областта на електроенергията и газа, които, ако бъдат реализирани, ще дадат възможност на балтийските страни да се освободят от зависимостта си от отделни доставчици на енергия. С оглед междудържавния характер на споменатите проекти тяхното успешно провеждане ще зависи не само от предвиждането на съответни финансови средства, но и от политическата воля и намеренията на участващите в проектите държави. Във връзка със създаването на общ пазар на енергия Общността се е задължила да се проявява единно.
<P>
Ще заеме ли Испания, която сега има председателството в Съвета, водеща роля и ще доведе ли държавите-членки до това да излязат с единни действия при изпълнението на енергийните проекти в балтийския регион, като например AmberLitPol, Swedlink и т.н., които биха довели до повишаване на сигурността на енергийните доставки не само в регионален, но и в общностен мащаб?
<SPEAKER ID="602" NAME="Диего Лопес Гаридо" LANGUAGE="ES">
Г-жо председател, вътрешният енергиен пазар и сигурността на енергийните доставки са неразделно свързани. Европейският съюз го осъзна с времето и затова енергийната сигурност се превърна в един от стратегическите приоритети на Съюза. В действителност въпросът стана критичен преди малко повече от година при газовата криза между Русия и Украйна.
<P>
Тогава разбрахме, че един напълно функциониращ, взаимосвързан, ефективен вътрешен енергиен пазар е предпоставка за сигурността на енергийните доставки за Европа.
<P>
Сигурността на доставките е основен стратегически елемент и трябва да бъде повишена чрез осигуряване на по-голяма енергийна ефективност, чрез диверсификация на енергийните доставчици, източници и канали за разпространение, чрез насърчаване на енергийните интереси на Европейския съюз по отношение на трети страни и накрая, чрез създаване на истински общ енергиен пазар, какъвто все още нямаме. За постигането му ще ни помогне Договорът от Лисабон, в който за първи път се посочва изрично тази компетентност на Съюза на равнище първично законодателство.
<P>
Съюзът следователно трябва да бъде по-настойчив в отношенията си с трети страни и да се проявява единно. Испанският министър на промишлеността, туризма и търговията го заяви ясно при представянето на приоритетите на испанското председателство пред съответната комисия на Европейския парламент на 27 януари 2010 г.
<P>
Следователно в рамките на Втория стратегически енергиен преглед т.нар. свързване на енергийните острови в Европейския съюз с вътрешния пазар се превърна в една от ключовите цели на Съюза.
<P>
През юли 2009 г., когато Комисията представи Плана за действие относно взаимосвързаността на балтийския енергиен пазар, инициатива, която има за цел да насърчи интегрирането на енергийния пазар и развитието на енергийната инфраструктура в региона на Балтийско море, Европейският съвет го приветства "като важен принос към укрепване на енергийната сигурност на Съюза" - цитирам буквално.
<P>
Инициативата за балтийския енергиен пазар вече е част от стратегията на Съюза за Балтийско море, която беше един от основните приоритети на шведското председателство. Европейският съвет от октомври 2009 г. прие инициативата и приветства напредъка, постигнат в областта на енергийните инфраструктури и взаимовръзки в региона на Балтийско море, с което подкрепи доклада на Комисията.
<SPEAKER ID="603" NAME="Zigmantas Balčytis" AFFILIATION="S&amp;D">
(LT) Г-н министър, искам отново да Ви благодаря за мнението и отговора Ви. Но въпросът ми засяга не само третите страни, но и самия Европейски съюз, именно факта, че някои държави-членки нямат нито икономически, нито политически интерес да допринесат по някакъв начин към съвместните проекти. Така че въпросът ми е дали Испания по време на председателството си ще поеме политическата роля да говори от името на Европейския съюз, за да гарантира изпълнението на бъдещите проекти.
<SPEAKER ID="604" NAME="Диего Лопес Гаридо" LANGUAGE="ES">
Г-жо председател, считаме, че това несъмнено е част от общата енергийна политика и че точно както не искаме да има енергийни острови от техническа гледна точка, не искаме да ги има и от политическа гледна точка.
<P>
Това със сигурност не е позиция, която може да се нарече проевропейски и не такава е действителността. Спомням си, че по време на разискването относно регламента за мерките за гарантиране на сигурността на енергийните доставки беше постигнато съгласие за европейски ангажимент по въпроса. Имам предвид конкретно енергийните проекти, одобрени като част от програмата за подпомагане на икономическото възстановяване, приложена по време на чешкото председателство миналата година. Общо 425 млн. евро бяха отпуснати за три проекта за взаимно свързване в региона на Балтийско море: газопреносната връзка Skanled/Baltic, електропреносната връзка Estlink-2 и електропреносната връзка Швеция-балтийски държави.
<P>
Испанското председателство следователно ще насърчи държавите-членки да подкрепят проектите за енергийна инфраструктура в региона на Балтийско море, макар че след това ще зависи от самите държави-членки да изпълнят конкретните проекти в съответствие с националното законодателство и с приложимото европейско законодателство. Въпросните държави-членки също ще трябва да действат единно в това отношение.
<SPEAKER ID="605" NAME="Председател">
Преди да продължим, искам да кажа на всички в залата, че министърът ще остане до 19,20 ч., така че до 19,00 ч. ще има още въпроси.
<SPEAKER ID="606" NAME="Silvia-Adriana Ţicău" AFFILIATION="S&amp;D">
(RO) Г-н министър, искам да обърна внимание на важността на интегрирането на възобновяемите енергийни източници в националните електрически мрежи, които съставляват европейската електрическа мрежа.
<P>
Балтийските държави са пример за добра практика в използването на възобновяеми източници на енергия и в енергийната ефективност на сградите. Вътрешният енергиен пазар се нуждае от по-добро свързване на националните енергийни мрежи.
<P>
Искам да Ви попитам дали разполагате с план за действие, заедно с държавите-членки, насочен към използването на възобновяеми енергийни източници.
<SPEAKER ID="607" NAME="Franz Obermayr" AFFILIATION="NI">
(DE) Процесът на интегриране на пазара на електроенергия в балтийските държави следва да включва пълна дерегулация на пазара за частни клиенти и общ обмен на енергия. Балтийските страни бяха засегнати много тежко от икономическата криза.
<P>
Затова бих искал да знам как може да се постигне реално пълна дерегулация на енергийния пазар в много уязвимото икономическо положение. Имам предвид по-специално нестабилността на цените. Какъв е планът по отношение на инфраструктурата в балтийските държави и какво ще се случи с диверсификацията на маршрутите за пренос на енергия и на енергийните източници?
<SPEAKER ID="608" NAME="Диего Лопес Гаридо" LANGUAGE="ES">
Г-жо председател, съгласни сме с изказаното мнение относно възобновяемите енергийни източници и включването им в европейската енергийна мрежа. Считаме, че това е една от основните цели на стратегията на Европейския съюз за борба с изменението на климата, която защитавахме на срещата на високо равнище в Копенхаген. Надяваме се, че до 2020 г. възобновяемите енергийни източници ще съставляват 20% от общия европейски енергиен микс и бихме искали този подход да бъде включен във втория План за енергийно действие за периода 2010-2014 г., който се надяваме да бъде приет по време на испанското председателство.
<P>
Следователно планът за действие е залегнал в дневния ред на испанското председателство и е споделен, разбира се, от Белгия и Унгария, като част от "тройката", защото представлява стратегическа цел.
<P>
По отношение на казаното от г-н Obermayr считаме също така, че диверсификацията на ресурсите е несъмнено друга стратегическа цел, както споменах по-рано.
<P>
Европейският съюз и неговите институции са много активни и предоставят цялата си политическа подкрепа за проекти като "Набуко", "Северен поток" и "Южен поток". Целта на всички проекти е пределно ясна: диверсифициране на източниците на енергия, на доставчиците на енергия и на различните канали, чрез които енергията се разпределя. Те са, разбира се, част от стратегията ни за Европа с истински общ енергиен пазар, какъвто понастоящем нямаме. Всичко това е необходимо за изграждане на пазара и за постигане на енергийната сигурност, която е в основата на всичко.
<P>
Относно: Насоки за развитие, цели и действия, които предстои да бъдат предприети до 2020 г. в рамките на стратегията на ЕС за устойчиво развитие
<P>
Икономическата криза, измененията на климата и демографските промени засягат по драматичен начин живота на европейските граждани. Здравеопазването, образованието, селското стопанство, развитието на транспортната и енергийната инфраструктура, инвестициите в изследването и иновациите, и модернизирането на обществените услуги следва да бъдат приоритет както за държавите-членки, така и за ЕС. Гарантирането на правата и основните свободи на европейските граждани, включително свободното движение на работници, е общо задължение. Европейският социален модел гарантира необходимата подкрепа за служителите, загубили работните се места, за възрастните и за младите, както и за работниците-мигранти. "Стратегията на ЕС за устойчиво развитие" до 2020 г. ще бъде представена на неформална среща на Европейския съвет през февруари 2010 г.
<P>
Бих искала да попитам испанското председателство на ЕС какви ще бъдат основните насоки за развитие, целите и действията, както и ресурсите, предвидени за успешното прилагане на тази стратегия?
<SPEAKER ID="610" NAME="Диего Лопес Гаридо" LANGUAGE="ES">
Г-жо председател, няма съмнение, че стратегията "ЕС 2020" е вероятно най-амбициозната и важна цел в непосредствено бъдеще и ще бъде в центъра на обсъжданията, които ще се проведат утре в Брюксел на неформалното заседание на Европейския съвет, което се провежда на възможно най-високото политическо равнище под испанското председателство.
<P>
Целта е да се предложи и приеме програма за насърчаване на растежа и създаване на качествена заетост, която да заеме мястото на Лисабонската стратегия и да акцентира, от една страна, върху укрепването на някои належащи аспекти, необходими за конкурентоспособността и производителността на бъдещата европейска икономика: инвестиции в информационни технологии, превръщане на Европа в пространство за информационното общество, както и подчертаване на социалните аспекти, което означава, че заетостта трябва да се основава на специализация и обучение; целим също така, разбира се, да постигнем зелена икономика с ниски емисии на въглероден диоксид, както вече обсъдихме.
<P>
Друг основен въпрос - който със сигурност ще популяризира утрешните разисквания в Брюксел - е управлението. На неформалното заседание председателят на Европейския съвет ще представи първоначално предложение за обсъждане на управлението, с други думи придвижване към икономически съюз в Европа, не само паричен съюз, и задължително сближаване в рамките на Европейския съюз - както се посочва в Договора от Лисабон - на икономическите ни политики, политиките ни по заетостта и социалните ни политики.
<P>
Следователно този елемент от стратегията за устойчиво развитие и създаване на качествени работни места е основна цел за испанското председателство и за цяла Европа. Доказателство за това е фактът, че вече се заехме с въпроса на най-високо равнище чрез планираното за утре неформално заседание на Съвета в Брюксел.
<SPEAKER ID="611" NAME="Silvia-Adriana Ţicău" AFFILIATION="S&amp;D">
(RO) Вече разполагаме и с коментарите на заинтересованите страни. Общественото допитване относно стратегията "ЕС 2020" на уебсайта на Комисията приключи. Все пак равнището на безработицата в Европейския съюз е 10%, а в Испания и Латвия достигна 20%. Затова бих искала да ни кажете какви мерки предприемате в полза на гражданите на Европейския съюз, за да опазите и създадете работни места и най-вече да повишите качеството на живота.
<SPEAKER ID="612" NAME="Диего Лопес Гаридо" LANGUAGE="ES">
Считам, че в центъра на бъдещата стратегия "ЕС 2020" трябва да са именно въпросите, които поставяте, и за да сме точни, г-жо Ticău, работните места не трябва да са толкова несигурни, изменчиви, нестабилни, както досега. Споменахте Испания, чийто сектор за недвижими имоти наистина пострада сериозно.
<P>
Следователно трябва да се стремим към производствен модел, който сам по себе си създава по-силни, по-здрави, по-стабилни работни места, на основата на специализация.
<P>
Трябва да работим за мерки в това отношение, мерки, които повишават специализацията и обучението на персонала, за да поставим работниците в общество на знание, информационни технологии и специализирани работни места, върху което моделът на производство и развитие на бъдещата заетост трябва да се основава.
<P>
Това е идеята, която считаме, че всяка държава трябва да приложи на практика, но трябва да я координираме между всички европейски страни. Освен това Европейският съюз трябва да осигури подкрепа, например чрез стимули като използването на специалните структурни фондове, например Европейския социален фонд, стимулирайки по този начин държавите, които наистина инвестират в този производствен модел, за създаване на качествени работни места.
<P>
Това според мен е насоката, която следва да бъде в центъра, в основата на нашата стратегия, която трябва да се приложи в рамките на следващите няколко месеца, преди Европейският съвет през юни да замени несъответстващата Лисабонска стратегия.
<P>
Относно: Религиозната свобода в Китай
<P>
Какви стъпки планира Съветът за подобряване на състоянието на религиозните общности, и по-специално на християнските църкви, както и на зачитането на правото на религиозна свобода в Китай?
<SPEAKER ID="614" NAME="Диего Лопес Гаридо" LANGUAGE="ES">
Г-жо председател, г-н Posselt, напълно наясно сте, че един от основните инструменти по въпроса е диалогът с Китай за правата на човека, стартирал преди повече от 15 години и провеждащ се на всеки две години. Това е структурен диалог, който ни дава възможност да обменим мнения по въпросите, които са от значение за нас.
<P>
През ноември миналата година Съветът прие заключения относно религиозната свобода, което ни позволи за пореден път да потвърдим позицията на Европейския съюз по въпроса. Зачитането на религиозната свобода, формулирана в международните документи в областта на правата на човека, се включва в клаузата за правата на човека в споразуменията между Европейския съюз и трети страни.
<P>
През последните пет години Европейският съюз периодично повдига въпроса за свободата на религията и убежденията в диалога за правата на човека и в консултациите с трети страни. Прави редица изявления и преговаря в случаи, в които хора са заплашвани заради убежденията си. Европейският съюз играе много активна роля в световен мащаб за насърчаването на религиозните свободи на международни форуми, като Общото събрание на ООН и Съвета по правата на човека.
<P>
По отношение на Китай Съветът определи някои референтни критерии за диалога за правата на човека през 2001 г. Мога да Ви уверя, г-н Posselt, че религиозната свобода се включва в критериите. Наскоро обсъждахме въпроса няколко пъти с китайските ни партньори, срещнахме се с компетентните органи в Пекин и предвид целта на диалога, отговарящите за религиозните въпроси посетиха Европа с цел запознаване с практиката в редица държави-членки.
<SPEAKER ID="615" NAME="Bernd Posselt" AFFILIATION="PPE">
(DE) Г-н Гаридо, много Ви благодаря за подробния отговор. Имам два кратки уточняващи въпроса. Първо, кога ще е следващата възможност да обсъдите въпроса с Китай? Второ, ще настоявате ли да бъде съставен списък на свещениците, монахините и епископите, които са задържани?
<SPEAKER ID="616" NAME="Диего Лопес Гаридо" LANGUAGE="ES">
Вече казах, че имаме структурен диалог, така че редовно водим разговори с Китай по въпроса.
<P>
Ние в Съвета сме наясно, че в Китай има хора, практикуващи религия, които са заплашвани или подложени на практики, равняващи се на преследване. Такъв е случаят с някои тибетски будисти, практикуващи Фалун Гонг, с християни, свещеници и вярващи, както и адвокатите, които ги защитават. Съветът разследва случаите и ги представи на вниманието на китайските органи.
<P>
Във всеки от случаите заявяваме, че мирното практикуване на религия е право и не следва да се разглежда като заплаха за държавата.
<P>
Разбира се, уважаеми колеги, трябва да потвърдя, че по отношение на прилагането на религиозната свобода в Китай и оценката на диалога за правата на човека ще разгледаме всички начини да увеличим нашата способност да доведем до положителни промени в тази област.
<SPEAKER ID="617" NAME="Jim Higgins" AFFILIATION="PPE">
(EN) Благодаря на Съвета за отговора. Много е свършено, още много предстои. Истината е, че по отношение на религиозните практики член 36 от Конституцията на Китайската народна република посочва точно за какво става въпрос. Думите са много внимателно подбрани. "Религиозното убеждение" е гарантирано, ами практикуването? Коя е "нормалната религиозна дейност"? По отношение на "чуждото влияние", ако дойде външен проповедник, това се квалифицира като "чуждо влияние". А религиите, на които наистина се гледа подозрително, са будизъм, католицизъм, деизъм, ислям и протестантство.
<P>
Много е свършено, но още страшно много предстои - така че продължавайте с добрата работа.
<SPEAKER ID="618" NAME="Franz Obermayr" AFFILIATION="NI">
(DE) Благодаря Ви за точните отговори, г-н Гаридо. Но искам да попитам за още малко подробности. Има ли клауза в настоящото двустранно споразумение с Китай за предоставяне на специална защита на християнските църкви или планира ли Съветът да въведе подобна клауза?
<SPEAKER ID="619" NAME="Диего Лопес Гаридо" LANGUAGE="ES">
Уважаеми колеги, наистина ни предстои още работа, но определено възлагаме надежди на диалога и на това, което бихме могли да наречем въздействие от диалога и последиците от него. Както баронеса Аштън каза в Европейския парламент неотдавна, диалогът за правата на човека безспорно има ефект и, разбира се, можем да го водим на различни места. Можем да го водим с конкретни хора, например в случая с известния защитник на правата на човека Лиу Ксиаобо, или на други нива, на политическо равнище в политически диалог. Във всеки случай ще продължим да го водим с решителност, за да защитим всяко едно от правата на човека. Не трябва да подкрепяме някои повече от другите, тъй като правата на човека са неделими, и ще се стремим да подобрим положението по отношение на правата на човека в Китай.
<P>
Диалогът има съществено значение, както и да видим осъществяването на промени в тази област и сме сигурни, че китайските органи, нашите партньори, оценяват важността на диалога.
<P>
Относно: Тайни затвори и полети на ЦРУ
<P>
Неотдавна в пресата се публикуваха разкрития за съществуването на таен затвор в Литва, намиращ се в бивша конна база и използван от ЦРУ от 2004 г., като многобройни "предполагаеми терористи" са били изтезавани в него.
<P>
Италиански съд осъди над двадесет агенти на Съединените американски щати и двама италиански държавни служители във връзка с отвличането в Милано на Abou Omar, който впоследствие е бил изтезаван в Египет. В ход са и други производства, по-специално в Полша и Обединеното кралство.
<P>
Различни елементи (включително тайно споразумение, сключено в рамките на НАТО) доказват, че и други правителства, по-специално португалското, са имали сведения за използването на тяхното въздушно пространство и летища за целите на мрежата за задържане, отвличане и изтезаване, създадена от Съединените американски щати.
<P>
Какво е становището на Съвета относно тази нова информация и тези производства и какви обяснения може да предостави на тази тема?
<P>
Какви мерки предлага Съветът с оглед на предотвратяването на подобни явления в бъдеще?
<SPEAKER ID="621" NAME="Диего Лопес Гаридо" LANGUAGE="ES">
Първо, искам да потвърдя подкрепата на Европейския съюз за глобалната стратегия на Организацията на обединените нации за борба с тероризма, която признава, че развитието, мирът, сигурността и правата на човека са взаимно свързани и се укрепват взаимно.
<P>
Така наречената тайна програма за задържане и транспортиране на Съединените американски щати или предполагаемото използване на европейски държави от страна на ЦРУ за транспортиране и незаконно задържане на затворници е несъмнено източник на безпокойство за много от членовете на Парламента. То беше предмет на съвсем скорошно обсъждане, само преди няколко дни, и както председателството вече каза, Съветът споделя мнението на Парламента, че вероятното съществуване на тези тайни центрове за задържане не е в съответствие с международното право. Нашето становище е непроменено.
<P>
Затова счетохме за правилно президентът Обама да промени политиката на САЩ по отношение на определени задържания и съществуването на затвори като Гуантанамо. Нещо повече, смятаме, че в действителност е настъпила промяна и обрат в политиката на САЩ. Винаги сме използвали възможността да изразим нашите опасения пред Съединените американски щати от гледна точка на Европейския съюз във връзка с тези въпроси.
<P>
Трябва да сме доволни, че промяната е извършена и че на съвместната декларация беше придаден официален статут от Европейския съюз и Съединените американски щати на 15 юни миналата година. Следователно считаме, че ще спазваме въпросната политика и винаги ще бъдем много ясни, при положение че знаем и имаме неоспорими доказателства за съществуването на такива случаи.
<P>
В някои случаи не сме разполагали с доказателства, макар че се е говорело за тях или са споменавани в медиите; в други случаи информацията за съществуването им не е било доказана или достатъчна.
<P>
Въпреки това няма съмнение, че Европейският съюз е пределно ясен по въпроса и винаги е бил против подобни центрове за задържане, независимо дали са известни, като Гуантанамо, или секретни, и винаги сме действали много непредубедено за разкриване на фактите, за да се установи дали последните наистина съществуват.
<SPEAKER ID="622" NAME="Ilda Figueiredo" AFFILIATION="GUE/NGL">
(PT) Г-жо председател, г-н министър, благодаря за отговора Ви. В действителност обаче нови разкрития имаше и след изявлението от юли. Известно е, че през ноември миналата година италиански съд осъди двадесет и трима агенти на САЩ и двама италиански държавни служители във връзка с отвличането на Абу Омар в Милано, а един от осъдените агенти на ЦРУ призна пред пресата, че е нарушил закона и че решенията са били взети във Вашингтон. Администрацията на Обама обяви само, че е разочарована от решението на италианския съд.
<P>
В хода са и други производства, също свързани с полети на ЦРУ, например в Полша и Обединеното кралство. Литовският парламент потвърди, че е имало таен затвор и в Литва и че многократни полети на ЦРУ са прикривали действия, довели до незаконно задържане на лица. Въпросът е следният: ще осъдим ли нарушенията на правата на човека във всичко това?
<SPEAKER ID="623" NAME="Диего Лопес Гаридо">
действащ председател на Съвета. - (ES) Ние сме защитници на правата на човека и вярвам, че можем да го заявим ясно и уверено, поради което нямаме право, а задължение да осъдим случаите на нарушения на правата на човека, независимо от това къде се извършват. Вярно е също, че Европейският съюз трябва да зачита компетентността на държавите-членки и така специфични области трябва да бъдат разследвани от държавите-членки, а не могат да бъдат разследвани от Европейския съюз. Договорът от Лисабон например ясно посочва, че ръководството на разузнавателните служби на територията на държавите-членки е от компетентността на държавата-членка.
<P>
Що се отнася до споменатото във въпроса тайно споразумение в рамките на НАТО, определено не знаем за него. Във всеки случай евентуалното съществуване на такова споразумение, за което не знаем, по никакъв начин не освобождава държавите-членки от задълженията им по отношение на международното и хуманитарното право. Обаче, г-жо Figueiredo, със сигурност вярваме, че Европейският съюз е очевидно една от областите в света, където се спазват правата на човека. Европейският съюз е длъжен и винаги ще бъде, зачитайки избора на управление на всяка от държавите, да осъди нарушенията на правата на човека, тъй като ние сме отговорни пред човечеството, а не само пред отделните държави-членки. Ще продължаваме да действаме и да се развиваме в тази посока. Нещо повече, сега имаме нова, по-важна отправна точка, която е Хартата на основните права на гражданите на Европа.
<SPEAKER ID="624" NAME="Justas Vincas Paleckis" AFFILIATION="S&amp;D">
(LT) Г-н министър, медиите и техните източници бяха споменати във въпроса, защото именно в медиите гръмна новината за създаването на тайни затвори в Литва и в други държави. Как оценявате като цяло ролята на медиите по тези въпроси и ще бъде ли възможно да се мобилизира общественото мнение, така че събитията да не се повторят?
<SPEAKER ID="625" NAME="Bogusław Sonik" AFFILIATION="PPE">
(PL) Г-жо председател, искам да благодаря на г-н Лопес Гаридо, но той не ни каза нищо ново. Преди три години беше създадена специална парламентарна комисия за Гуантанамо. Европейският съвет също работи по въпроса и продължава да се връща към него. Има наистина по-важни въпроси и е вярно, както каза г-н Лопес Гаридо, че държавите-членки са длъжни да следят за правата на човека. Още нещо, г-н Лопес Гаридо, когато говорехте за Китай, казахте, че има различни права на човека и че трябва да ги защитаваме всичките. Но основното право на свобода в диктатура е самата свобода и мисля, че на първо място трябва да се застъпим за правото на свобода.
<SPEAKER ID="626" NAME="Диего Лопес Гаридо" LANGUAGE="ES">
Съгласен съм със забележките на последните оратори. Считам, че защитата на правата на човека е една от ключовите цели, които всяка демократична държава и всяка демократична организация като Европейския съюз трябва да преследват.
<P>
Разбира се, Европейският парламент има традиция в защитата на правата на човека, с която се гордеем, а също и в европейската интеграция, в смисъл че изграждането на Европа се основава на правата на човека. Естеството на Европа и това, което обединява европейците, които говорят на различни езици и имат различни традиции, е именно фактът, че споделяме ценностите да защитаваме правата на човека.
<P>
Във връзка с това смятам, че ролята на пресата е жизненоважна. Пресата е ключов елемент в центъра на демокрацията и без съмнение необходим инструмент за защита на правата на човека и за осъждане на случаи на нарушения на правата на човека.
<P>
Когато има нарушения, но не са известни, освен в личен план, просто за нас е невъзможно да ги преследваме.
<P>
Затова пресата играе жизненоважна роля и считам също, че истинската и автентична култура на журналистиката трябва да бъде изключително чувствителна към защитата на правата на човека и защитата на всички свободи. Това е, което наистина гарантира, че животът си струва, и което в крайна сметка осмисля съществуването на хората.
<P>
Преследването на нарушителите на правата на човека и защитата на жертвите е несъмнено една от осите на европейската интеграция, на Европейския съюз, и аз се чувствам много горд, че принадлежа към област, в която това се цени и в която са създадени инструменти на правна, наднационална, съдебна независимост, като Европейския съд по правата на човека, който се намира в този град, Страсбург. Много съм горд, че Европа пази точно тези цели и истини в традицията, в културата и в историята си.
<SPEAKER ID="627" NAME="Председател">
Въпросите, на които не беше отговорено поради липса на време, ще получат писмен отговор (вж. приложението).
<P>
Времето за въпроси приключи.
<P>
(Заседанието се прекъсва в 19,25 ч. и се възобновява в 21,00 ч.)
