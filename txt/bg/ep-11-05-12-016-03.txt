<CHAPTER ID="016-03">
3. Беларус (разискване) 
<SPEAKER ID="337" NAME="Председател">
Следващата точка е разискването по шест предложения за резолюция относно Беларус.
<SPEAKER ID="338" NAME="Jiří Maštálka" LANGUAGE="CS">
Г-н председател, при оценяването не трябва да забравяме, че както ние се опитваме да дадем обективна оценка на нашите страни, така и нашите партньори или съседи заслужават съвсем същия подход.
<P>
Като лекар бих искал да отбележа, че насилието си е насилие, без значение къде се упражнява. То е в противоречие с нашите общи ценности. Трябва да положим усилия да гарантираме, че лицата, които в момента са в затвори, имат подходящи условия на живот от гледна точка на здраве и коректно лечение, където и по света да се намират.
<P>
Новосъздадената асамблея Евронест трябва да служи като инструмент за обмен и сътрудничество. В случая на Беларус е невъзможно напълно да се постигне това заради приетите мерки. Цялостният резултат от решението означава нарушаване на Декларацията от Прага и забавяне на потенциално положителни развития в областта на взаимното сътрудничество.
<P>
Усилията ни са насочени към създаването на единна Европа, която най-много заслужават младите хора, включително и тези в Беларус. Следователно ние трябва да преразгледаме нашата позиция и да преценим отново дали налагането на ограничения е правилният инструмент да накараме обществото в Беларус да ни възприеме като истински приятел.
<P>
Във връзка с 25-годишнината от катастрофата в Чернобил се обръщам към вас с молбата да се опитате да погледнете на Беларус от различен ъгъл, като страна, която е изстрадала много. Трагедията засегна особено много Беларус и по мое мнение е обидно спрямо тази нация да се пречи на народа на Беларус да вземе участие в официалните действия на възпоменание.
<P>
Бих искал да отправя една допълнителна забележка към г-н Tannock. Знам колко е трудно да се говори бързо на английски. Обичам английският език, защото е езикът на Шекспир. Следващият път опитайте да говорите бързо на езика на Йохан фон Гьоте и може би и ние ще Ви разберем по-добре. Казвам това като чех.
<SPEAKER ID="339" NAME="Justas Vincas Paleckis" LANGUAGE="LT">
Г-н председател, през петте месеца от 19 декември насам политическата атмосфера в Беларус се влоши драстично. Наблюдава се нарастване на репресиите срещу демократичната опозиция, свободната преса и гражданското общество. Беларус нарушава и международните спогодби. Винаги съм бил за провеждането на диалог с Минск, но при сегашните условия това става все по-трудно, ако не и невъзможно. Още повече че Минск отправя произволни обвинения срещу Европейския съюз, които граничат с тормоз. Резолюцията призовава към намирането на нови мерки, за да се помогне на гражданското общество и опозицията в Беларус, както е редно. Може би е само илюзия, но считам, че дори Москва и Киев биха могли да помогнат, като обсъдят с Минск освобождаването на политическите затворници.
<SPEAKER ID="340" NAME="Cristian Dan Preda" LANGUAGE="RO">
Г-н председател, в предишното разискване и аз, заедно с някои други колеги, споменах за проведената миналата седмица сесия на Парламентарната асамблея Евронест, на която, както знаете, не присъстваха беларуските депутати. Отсъствието им е оправдано, защото депутатите в Минск не се избират свободно. Освен това положението с правата на човека в тази страна остава повече от критично.
<P>
Считам, че всички ние бяхме ужасени от репресивните мерки, които бяха предприети срещу протестиращите през декември. В момента шестима от седемте кандидат-опоненти на президента Лукашенко са подложени на мъчения и тормоз. Много други хора, включително служители от кандидатпрезидентския щаб на опонентите, са в затвора само защото са участвали.
<P>
Мисля, че трябва да бъдат направени две основни неща:
<P>
1. Да бъде проведено независимо разследване на актовете на репресии;
<P>
2. Мисля, че икономическите санкции трябва да обхванат и Беларус, като бъдат приложени към държавните фирми в тази страна, които играят важна роля за оформянето на региона.
<SPEAKER ID="341" NAME="Kristiina Ojuland" LANGUAGE="EN">
Г-н председател, за четвърти път тази година обсъждаме положението в Беларус, въпреки това задържаните през декември политически затворници все още не са пуснати на свобода.
<P>
Изразяваме благодарността си на Съвета за повторното налагане на забраната за издаване на визи и замразяването на сметките на високопоставени длъжностни лица в Беларус, което показа, че нашата дълбока загриженост за народа на Беларус не е просто празна реторика. Може би не сме били достатъчно ясни. Затова ние призоваваме Европейският съюз да разшири рестриктивните мерки срещу режима на Лукашенко. Едни добре обмислени, целенасочени икономически санкции срещу държавните предприятия ще повлияят по начин, който беларуските власти няма да могат да пренебрегнат.
<P>
Престъпният режим на Лукашенко разчита преди всичко на приходи от износа на химикали, тежката промишленост и текстил, собственост на държавни предприятия. Отрязвайки достъпа им до Европейския пазар, ние ще демонстрираме нашето категорично намерение да свалим от власт режима на Лукашенко. В нашите възможности е да променим нещата. Народът на Беларус се нуждае от незабавна смяна на режима. Не бива да ги лишаваме от дългоочакваната свобода.
<SPEAKER ID="342" NAME="Michał Tomasz Kamiński" LANGUAGE="PL">
Г-н председател, обсъждаме политиката и правата на човека по отношение на Беларус. Днес, бих искал да приложа един малко по-неконвенционален подход и да припомня имената на двамата души, които са пряко свързани с тези тема. Единият от тях е моят приятел Anatol Lyabedzka, прекрасен беларуски и европейски гражданин, който едва неотдавна беше освободен, след като прекара повече от 100 дни под домашен арест, за което съм дълбоко убеден, че беше незаконосъобразно. Днес, от този Парламент, искам да изразя нашата солидарност с него - на мнозинството от членовете на Парламента, сигурен съм - защото, той е човек, който я заслужава.
<P>
Второто име, което искам да спомена е Andrzej Poczobut, журналист, който пише за "Gazeta Wyborcza", един от най-големите вестници на Полша. Аз, както и стотици хиляди поляци, призоваваме за неговото освобождаване. В момента той също се намира под домашен арест и също е обект на преследване само защото режимът на Лукашенко се страхува от свободата на словото - той се страхува от свободата на словото, която е в основата на всяка една демокрация. Считам, че ние, европейците, които сме се събрали в пленарната зала днес, нямаме друг избор освен много ясно и силно да заявим: "да" на свободния Беларус, "да" на демокрацията в Беларус и "да" на народа на Беларус в Европа.
<P>
(Ръкопляскания)
<SPEAKER ID="343" NAME="Raül Romeva i Rueda" LANGUAGE="EN">
Г-н председател, за пореден път осъждам продължаващата атмосфера на страх и заплахи спрямо политическите опоненти в Беларус и продължаващото преследване на опозиционни фигури след президентските избори през декември 2010 г. насам.
<P>
Второ, решително осъждам всички присъди въз основа на наказателното обвинение в "масови безредици" и считам, че те са политически мотивирани и произволни. Бих искал да подчертая, че процесите са водени при закрити врата. На задържаните е отказана възможността да призовават свои свидетели и да се срещат в подходящи условия и редовно със своите юридически представители. Адвокатите на обвинените са получили няколко предупреждения от Министерството на правосъдието и някои от тях са били лишени от адвокатски права. Считам, че съдебните процеси не са били проведени безпристрастно.
<P>
И накрая, осъждам незачитането на основните права на свобода на събрания и свобода на изразяване, демонстрирано от страна на беларуските органи, и призовавам за незабавното и безусловно освобождаване на всички участници в протестите, които все още са задържани, както и за снемането на всички обвинения към тях.
<SPEAKER ID="344" NAME="Jacek Protasiewicz" LANGUAGE="PL">
Г-н председател, положението в Беларус се влошава буквално с всеки изминал ден както в политическо, така и в икономическо отношение. От политическа гледна точка и по отношение на гражданските свободи, ние сме свидетели на започнали съдебни процеси срещу главните опоненти на Александър Лукашенко при последните президентски избори, и виждаме скандалните процедури, които се прилагат в тези процеси. Свидетели сме и на репресиите срещу независимите медии, включително особено на факта, че Andrzej Poczobut е бил задържан в продължение на много седмици. Влошаващото се икономическо положение се проявява в деноминацията на рублата, финансовата криза и проблемите с текущите плащания. В допълнение към това, Александър Лукашенко губи контрол не само над ситуацията в страната, но и над собственото си поведение, което си личи от невероятните, шокиращи и обидни изявления, които е направил във връзка с президента на Украйна и г-н Барозу.
<P>
Госпожи и господа, членове на Комисията и Съвета, време е да спрем с приказките и призивите - сега трябва да действаме. Параграф 8 от нашата резолюция гласи ясно: време е да бъдат въведени икономически санкции, защото това е единственият език, който Лукашенко разбира. Ако днес въведем икономически санкции, можем да очакваме, че скандалните съдебни процеси и репресии най-накрая ще приключат, защото Лукашенко разбира само този език. Следователно дойде моментът да се предприемем следващата, по-решителна фаза на реакция спрямо случващото се в Беларус.
<SPEAKER ID="345" NAME="Mitro Repo" LANGUAGE="FI">
Г-н председател, не без причина Беларус е наричан последната диктатура в Европа. В Беларус можеш да влезеш в затвора, защото си се кандидатирал за избори или защото публично си изразил мнението си.
<P>
Последните президентски избори не бяха демократични. Освен това законите в Беларус не позволяват свобода на събрания, какво остава за свобода на словото. Упражняваният тормоз над опозицията и независими групи за защита на правата на човека, сега се е превърнал в хроничен проблем в страната. Функциониращата демокрация зависи от активното участие на опозицията и гражданското общество в политическия дебат. Правата на човека са универсални, изконни и вазимнозависими. Беларус има отговорността да защитава и зачита правата на своите граждани.
<P>
Беларус трябва да бъде подкрепян по всякакъв възможен начин в неговото развитие към действаща демокрация и правата на човека в рамките на Източното партньорство на ЕС. Европейският съюз трябва да вземе предвид целенасочените санкции и тяхната употреба, тъй като, като се има предвид настоящата ситуация в Беларус, гражданското общество не следва да бъде наказвано.
<SPEAKER ID="346" NAME="Leonidas Donskis" LANGUAGE="EN">
Г-н председател, няма никакви изгледи режимът в Беларус да се промени от само себе си през идните месеци или години. Само чрез упражняването на силен натиск от страна на ЕС можем да очакваме нещо да се случи.
<P>
Беларус продължава да нарушава всички основни права и граждански свободи. През изминалия месец станахме свидетели на многократни демонстрации от страна на беларуските власти на пренебрежение и презрение спрямо основните права, свободата на събрания и изразяване.
<P>
В този случай можем да говорим за матрицата на неизменяемост на Лукашенко и режима му, но не можем да завършим с този песимистичен тон. Следва да сме наясно, че правилната реакция ще е сигнал за беларуския народ, че той е добре дошъл в Европа, като същевременно окажем натиск върху режима и отправим няколко много принципни думи относно нарушенията на правата на човека.
<P>
Не бива да се подвеждаме от моментните реванширания към ЕС от страна на Лукашенко, само за да подразни временно Русия, или обратното. Това е неприемливо. Случващото се в Беларус трябва да бъде преценено изключително принципно и трябва да бъде приложен по-силен натиск.
<SPEAKER ID="347" NAME="Tomasz Piotr Poręba" LANGUAGE="PL">
Г-н председател, в тази пленарна зала ние обсъждаме случващото се в Беларус приблизително на всеки два месеца от началото на годината - това е третият път. Говорихме за случаите на нарушения на правата на човека, споменавахме имената на активисти на опозицията, които са били вкарани в затвора и разисквахме относно това как бива ограничавана възможността на много граждански и неправителствени организации да изпълняват функциите си. Ние наистина трябва да осъдим всички тези практики и решително да протестираме срещу тях. Въпреки това считам за също толкова важно, може би дори по-важно, конкретното и реално участие от страна на ЕС в изграждането на гражданското общество, осигуряването на финансова подкрепа за неправителствените организации и свободните медии и също така в налагането на икономически санкции. Що се отнася до икономическите санкции, считам, че настъпи точният момент и ние трябва да ги въведем възможно най-бързо.
<P>
Днес ще гласуваме относно предложение за резолюция, която е предназначена да окаже морална подкрепа на обществото в Беларус. По мое мнение, от това следват конкретни мерки, включително финансови мерки и икономически санкции, които ще позволят да бъдат възстановени свободата и демокрацията в Беларус.
<SPEAKER ID="348" NAME="Krisztina Morvai" AFFILIATION="NI">
(HU) Г-н председател, госпожи и господа, по време на нашето разискване в съзнанието ми изникнаха два въпроса относно положението с правата на човека в Беларус. Първият е: какво бихте казали, ако след една или две години, считано от сега, срещнете някой от представителите на правителството на Лукашенко тук, в Парламента, на мястото не на някой друг, а именно на заместник-председател на комисията по граждански свободи, правосъдие и вътрешни работи (LIBE), която отговаря за гражданските свободи и правата на човека? И вторият ми въпрос: кога ще дойде моментът, когато на тези провеждани в четвъртък следобед разисквания, в дневния ред, сред страните извън ЕС, ще видя включени САЩ или Израел например, особено след като вече непрекъснато обсъждаме положението с правата на човека при тях?
<P>
Позволете ми през оставащите ми две минути да спомена някои допълнителни подробности относно тези два въпроса. Имаше въпрос относно представител на правителството на Лукашенко. Госпожи и господа, Kinga Göncz, член на правителството на унгарския Лукашенко, Ференц Дюрчан, председателства на мястото на заместник-председателя на Комисията LIBE и съветва представителите на Италия, Франция и други демокрации относно правата на човека.
<P>
С какво точно този унгарски Лукашенко, Ференц Дюрчан, стана известен? Същите неща и до известна степен дори по-отличителни, които настоящият доклад изрежда във връзка с Лукашенко и Беларус, срещу които вие възразявате, вдигайки летвата значително по-високо за Лукашенко и Беларус, страна извън Европейския съюз, отколкото тази за Унгария и Ференц Дюрчан, като се има предвид, че унгарският Лукашенко насилствено потуши всеки значим анти-правителствен протест. Аз самата сега получих компенсации и извинения от страна на полицията, затова че стреляха по мен, кандидат за Европейския парламент, от упор, в лицето със сълзотворен газ. Най-притеснителното е, че има хора, които и до днес все още са в затвора, някои от тях излежават последните дни на присъдите си, а други, които са под режим на предварително задържане, са били водещи фигури на антиправителствените протести.
<P>
Другият ми въпрос се отнася до Съединените щати. И при тях съществува смъртното наказание, а методите за мъчения, които се прилагат в Гуантанамо са същите като в Беларус, срещу които възразявате. Възможно ли е някой да иска да се добере до националните активи на Беларус? Не е ли това причината тази страна да бъде произволно избрана, особено като се има предвид, че заплашвате да използвате санкции срещу националните активи и държавните дружества?
<SPEAKER ID="349" NAME="Bernd Posselt" AFFILIATION="PPE">
(DE) Г-н председател, обикновено не съм на едно мнение с г-н Maštálka, но днес го подкрепям. На първо място, бих искал да заявя, че всички партии следва да се борят за това демокрацията и принципите на правовата държава най-после да вземат надмощие в Беларус. На второ място, искам да повдигна въпроса за многоезичието. И аз като него идвам от малка Европа, бившата Хабсбургска империя, която според мен в много отношения не беше лоша, но която се разпадна, защото преобладаващата езикова група - тоест моята, немско-говорящата - винаги е настоявала за това всички да говорят немски. Това означаваше да се сложи край на многонационалната общност. Charles, аз високо Ви ценя, но ние сме тук заради езиковото разнообразие и именно за правата на малките езикови групи.
<P>
Що се отнася до Беларус, бих искал да кажа, че преди 20 години Хърватия и Словения станаха свободни държави - аз бях там - и през август балтийските държави, Русия и Украйна ги последваха Никой не би си помислил, че 20 години по късно в Европа все още ще съществува управление на диктатура. И за съжаление, то не е единственото. Такова е положението в Беларус, наблюдава се подобна тенденция в Русия, Украйна се връща назад и съществуват проблеми в Молдова и Приднестровието. Следователно трябва просто да ни стане ясно, че цялата източна част на Съюза е изправена пред това да изгуби свободата си в някаква степен. Затова трябва да сме пределно ясни, да мислим стратегически и превърнем свободата и принципите на правовата държава в мерило за нашите отношения с източните ни съседи и особено когато става дума за Беларус.
<SPEAKER ID="350" NAME="Marek Henryk Migalski" AFFILIATION="ECR">
(PL) Г-н председател, ще започна с лична бележка. Организацията Партньорство за правата на човека Libereco ме помоли да поема задълженията и отговорността на кръстник на активист на опозицията, който е затворник в Беларус. Беше ми предложено да поема попечителство над Дмитри Бандаренка. Бих искал да предложа на всички вас, които са ангажирани с тези въпроси, да се обърнете към организацията да ви позволи да поемете лично покровителство над репресирани беларуски граждани и техните семейства - това може да е решение на проблема относно това какво можем да направим за тези, които всъщност не се намират много далече от нас, в страна, която граничи с Европейския съюз.
<P>
Въпреки това съм убеден, че всички ние подкрепяме идеята за решителни и конкретни стъпки. Вече беше казано в пленарната зала, че трябва да има санкции и твърд език, защото ние можем да се разберем с Лукашенко само на език, който разбира - а той разбира само езика на личните си интереси и разбира езика на силата. За да спасим правата на човека и за да спасим демокрацията, трябва да ползваме език, който ще бъде разбран в Минск.
<P>
Останах с впечатлението, че въпреки че вече много пъти сме говорили на тази тема в пленарната зала, до момента нищо не е произлязло от това. Това, разбира се, е призив както към Парламента, така и към всички органи и институции на Европейския съюз, но също така е и предизвикателство, което предлагам да отнесете във вашите държави и национални правителства, защото те имат най-малкото същата власт да убедят г-н Лукашенко да установи управление на демокрация и свобода в Беларус, която имаме и ние като представители на ЕС.
<SPEAKER ID="351" NAME="Eija-Riitta Korhola" AFFILIATION="PPE">
(FI) Г-н председател, след изборите през декември президентът на Беларус, г-н Лукашенко, умишлено започна да разбива и без това слабата политическа опозиция и независимите медии.
<P>
Около 40 души, които взеха участие в демонстрациите след изборите, бяха обвинени в предизвикване на граждански безредици, за което могат да бъдат осъдени на максимум 15 години лишаване от свобода. Антидемократичната власт в Беларус е съсредоточена предимно в президента.
<P>
Лукашенко управлява вече четвърти мандат и за 16 години е показал, че предприетите от него действия в посока към демокрация са само една много цинична игра. Следователно наложените от ЕС ограничения срещу Беларус са напълно оправдани и трябва да бъдат засилени.
<P>
Решително подкрепям изпратения вчера от Европейския парламент призив към Международната федерация по хокей на лед да бъде отнето правото на Беларус да бъде домакин на Световното първенство през 2014 г., освен ако не освободи всички политически затворници. ЕС следва също така да наложи целенасочени икономически санкции и да засили подкрепата си за НПО в Беларус.
<SPEAKER ID="352" NAME="Vasilica Viorica Dăncilă" AFFILIATION="S&amp;D">
(RO) Г-н председател, международната общност, която включва и Европейския съюз, отдавна призовава властите в Беларус да спазват международните ангажименти, които са поели, да спрат репресивните мерки, които използват срещу представителите на опозицията, да освободят арестуваните по време на различните демонстрации протестиращи, да спрат репресивните мерки срещу свободната преса, гражданското общество и активистите за правата на човека, както и да позволят провеждането на честни, прозрачни процеси. Властите в Беларус трябва да разберат, че ако не зачитат правата на човека и принципите на правовата държава в съответствие с общата декларация, изготвена по време на срещата на високо равнище, посветена на Източното партньорство на 7 май 2009 г., която и беларуското правителство подписа, тогава Европейският съюз няма да може да се ангажира с никаква подкрепа.
<SPEAKER ID="353" NAME="Ulrike Lunacek" LANGUAGE="EN">
Г-н председател, поисках да ми бъде дадена думата, защото искам да се позова на казаните по-рано думи от г-жа Morvai. Kinga Göncz не е от моята партия, но аз съм ужасена от начина, по който г-жа Morvai си позволи да използва разискване относно последното останало управление на диктатура в Европа - Беларус, под управлението на г-н Лукашенко - за да дискредитира член на този Парламент, като я нарече унгарския Лукашенко.
<P>
(Ръкопляскания)
<P>
Това не е в съответствие с ценностите или честта на нашия общ Европейски парламент, за който всички сме били избрани чрез гласуване.
<SPEAKER ID="354" NAME="Krisztina Morvai" AFFILIATION="NI">
(EN) Г-н председател, чудя се дали г-жа Lunacek ме чу, когато заявих, че г-жа Göncz е била член на правителството на унгарския Лукашенко - правителството на г-н Дюрчан.
<P>
Моля Ви, г-жо Lunacek, отговорете на следния въпрос. Какво знаете за масовите нарушения на правата на човека, които са били извършени в Унгария през 2006 г? Обобщете, моля. Те не бяха нито по-малко сериозни, нито по-малко на брой, отколкото тези на Лукашенко, и като адвокат по правата на човека решително осъждам както стрелбата на вашите другари в лицата на хората и извършените произволни арести, така и извършените от Лукашенко нарушения на правата на човека. И двата случая са нетърпими и вие, като членове на Парламента, трябва да се борите и срещу двете.
<SPEAKER ID="355" NAME="Ulrike Lunacek" LANGUAGE="EN">
Г-н председател, предполагам, че предишният оратор просто обърка фактите. В Унгария няма партия на Лукашенко. Аз не съм от Унгария и не съм от социалдемократическата партия или група, но отказвам да приема член на този Парламент да отправя критики към някой друг в този Парламент, че е бил член на диктаторска партия в друга държава, която не е член на ЕС.
<P>
(Ръкопляскания)
<SPEAKER ID="356" NAME="Martin Schulz" AFFILIATION="S&amp;D">
(DE) Г-н председател, г-жа Göncz е член на ЕП от същата политическа група като мен. Можете да изразите своята позиция за или срещу Ференц Дюрчан. Можете да не одобрявате г-жа Göncz или да я подкрепяте. Зависи абсолютно само и единствено от всеки един човек да прецени, свободно и независимо, дали е за или против политическите убеждения на дадено лице.
<P>
Разискването, което водим тук, засяга последното останало управление на диктатура в Европа. Водим го заради един от най-бруталните и кървави диктатори на континента Европа. Считам за напълно неприемливо един свободно избран в избори демократичен член на моята група да бъде сравняван с кръвожаден диктатор. Считам, че Парламента трябва да наложи и забрана за това, особено когато подобно сравнение е направено от представител на партия, която се характеризира с безпрецедентни за цяла Европа омраза и преследване спрямо ромското малцинство в Унгария. Ако има някой, който няма право да отправя критики към г-жа Göncz, то това е г-жа Morvai.
<P>
(Ръкопляскания)
<SPEAKER ID="357" NAME="Charles Tannock" LANGUAGE="EN">
Г-н председател, аз ще говоря по въпросите за Беларус, а не за вътрешната политика на Унгария. Минаха 20 години от разпадането на Съветския съюз, но за президента на Беларус, г-н Лукашенко, изглежда сякаш абсолютно нищо не се е променило. Политическите репресии са толкова разпространени, колкото и в дните на Съветския съюз, и тайната полиция на Лукашенко - провокативно все още наричана КГБ - е използвана като правоприлагащ орган.
<P>
Както помним от следизборните протести през декември миналата година, Лукашенко не търпи разногласието и изглежда изпитва удоволствие да упражнява насилие и заплахи срещу продемократично настроените активисти. Както днешната резолюция илюстрира в графични детайли, Лукашенко е активизирал кампанията си на преследване и тормоз срещу тези, които си позволяват да предизвикат налаганите от него с железен юмрук правила. Ние го призоваваме да прекрати тези безсмислени репресии, да освободи всички политически затворници и вместо това да върне Беларус в релсите на истинската, плуралистична и многопартийна демокрация.
<P>
По време на сесията на Парламентарната асамблея Евронест относно конституционния ред, проведена миналата седмица, с право не присъстваха представители от Беларус. Беларус е липсващото парче от демократичния пъзел на Европа и аз копнея за деня, в който тази страна ще се присъедини отново към европейското семейство.
<SPEAKER ID="358" NAME="Alfreds Rubiks" AFFILIATION="GUE/NGL">
(LV) Г-н председател, изцяло подкрепям настояването от страна на Европейския парламент и присъстващите членове правата на човека не само в Европейския съюз, но и навсякъде другаде по света, да бъдат основни права, а именно, самите основи за живот. От друга страна, не подкрепям широките обвинения, отправяни срещу една страна (без да бъдат давани конкретни примери), нейния лидер и граждани, за престъпления, които те не са извършили. Ако говорим за факта, че някой от опозицията (и не само от опозицията, но и други) е арестуван след дадени събития и в това виждаме някаква форма на диктатура, тогава какъв е смисълът от съдилищата в една демократична система? Нека съдилищата се занимават с това, което се е случило там, както и с това кой е бил справедливо и несправедливо осъден или арестуван. Фактът, че някой принадлежи към опозицията, не е основание той да прави каквото си иска. Призовавам към изключително толерантно и балансирано отношение спрямо всички.
<SPEAKER ID="359" NAME="Ласло Андор" LANGUAGE="EN">
Г-н председател, Комисията е дълбоко загрижена за случващото се в Беларус и особено за развитието на събитията от навечерието на извършените спрямо изборните стандарти нарушения по време на президентските избори на 19 декември 2010 г.
<P>
Репресиите сега са допълнително подсилени от броя на текущите съдебни процеси срещу бившите кандидат опоненти в президентските избори и повечето от останалите задържани активисти. В същото време са в ход процедури, които могат да доведат до затварянето на два от останалите независими вестника - "Наша нива" и "Народная воля" - като продължава тормозът спрямо политическата опозиция, гражданското общество и независимите медии.
<P>
Заместник председателят/върховният представител, г-жа Аштън, е направила редица общи и конкретни изказвания относно положението в Беларус. Ние съвсем ясно осъдихме влошаващото се положение и многократно призовавахме Беларус да сложи край на репресиите срещу политическата опозиция и гражданското общество, да освободи всички политически затворници и да прекрати политически мотивираните процеси. Изразихме и нашата сериозна загриженост от докладите за изтезания и други форми на малтретиране, сплашване и съдебни нередности.
<P>
Позволете ми да ви напомня също, че през януари Съветът прие ограничителни мерки, включващи забрана за пътуване и замразяване на сметки. Списъкът вече съдържа имената на 175 личности - които трябва да бъдат сравнени с 40-те имена, за които беше предложено да се замразят сметките им и да им бъде наложена забрана за издаване на визи след изборите през 2006 г. - и сме готови да включим и други имена, както подсказват събитията. В допълнение, обмисляме опции за още възможни мерки, включително от икономическа перспектива.
<P>
Чрез нашите послания ние съвсем ясно изразихме желанието си да продължим нашия ангажимент по отношение на народа и гражданското общество на Беларус. Напредваме по въпроса с облекчаването на визовия режим. Директивите за преговори по отношение на облекчаването на визовия режим и споразуменията за реадмисия бяха приети от Съвета на 28 февруари и ние насърчаваме държавите членки да се възползват в оптимална степен от съществуващата гъвкавост, която Визовият кодекс предлага, по-специално възможността за премахване и намаляване на таксите за визи за определени категории граждани. По отношение на помощта, Комисията ще положи четворно повече усилия, за да помогне на народа и гражданското общество на Беларус.
<P>
Ние продължаваме с нашата политика на критикуваща ангажираност по отношение на Беларус. Това стана ясно на 31 януари по време на заключенията на Съвета по външните работи. В същото време е ясно, че всяко задълбочаване на двустранните ни интереси ще зависи от желанието на Беларус да докаже своята готовност да зачита принципите на демокрацията, правовата държава и правата на човека.
<P>
В заключение, позволете ми да отбележа, че положението в Беларус остава високо в дневния ред. Радвам се да видя, че голямо мнозинство в този Парламент е готово да продължи едно сериозно разискване по въпроса и да устои на разсейвания. Ще продължим да следим отблизо развитията и сме готови да реагираме в зависимост от случая.
<SPEAKER ID="360" NAME="Председател">
Разискването приключи.
<P>
Гласуването ще се проведе след малко.
<P>
Писмени изявления (член 149)
<SPEAKER ID="360" NAME="Jacek Olgierd Kurski" LANGUAGE="PL">
От дълго време ние сме свидетели на политическата импотентност на Европейския съюз, изправяйки се пред трагичното положение в Беларус. Следващите едни след други призиви и резолюции се оказаха неефективни. Твърдото управление на Александър Лукашенко запушва устата на опозицията, като осъжда нейните лидери и ги изпраща в затвори или така наречените "наказателни колонии". Във връзка с това само трябва да се споменат имената на опозиционния кандидат за президент Андрей Саникау, чийто процес започна преди месец, и Микалай Статкевич, който е държан под арест от КГБ. Какво направи Съюза, за да осигури тяхното освобождаване? Разковничето на успешната революция в Беларус е Русия, която винаги е била съюзник на режима. Затова би било добра идея по време на следващата среща с лидерите на Кремъл да преустановим разговорите за обща зона за европейска сигурност от Атлантика до Урал, както искат лидерите на Франция и Германия, и да се захванем с истинските предизвикателства, които се намират точно на границата ни. Икономическата криза в Беларус е най-доброто време за промяна. Цялата международна помощ следва да зависи от демократичните промени в Беларус.
