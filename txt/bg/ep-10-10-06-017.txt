<CHAPTER ID="017">
Едноминутни изказвания по въпроси с политическа значимост
<SPEAKER ID="234" NAME="Председател">
Следващата точка е едноминутни изказвания по въпроси с политическа значимост.
<SPEAKER ID="235" NAME="Artur Zasada" AFFILIATION="PPE">
(PL) Г-жо председател, искам да се спра на проблемите, с които се сблъскват майките с малки деца и възрастните хора по европейските летища. Въз основа на Регламент (ЕО) № 1107/2006 на тези две групи следва да се осигурява помощ от летищните власти. За съжаление, в повечето случаи разпоредбите в регламента не се спазват. Дори в една телевизионна реклама от тази година, създадена с голям размах по поръчка на Европейската комисия, няма и дума за майките или бащите, които пътуват сами с малки деца.
<P>
Решението на проблема е просто - трябва да се предприемат ефективни действия за информиране на гражданите относно техните права. Първо, следва да се промени названието на регламента като се добави информация, за да се покаже, че той се отнася и за майки или бащи, които пътуват сами с малки деца. Второ, трябва да се предложи нова пиктограма за тази група пътници, която да е задължителна за всички летища в държавите-членки на Европейския съюз.
<SPEAKER ID="236" NAME="Teresa Jiménez-Becerril Barrio" AFFILIATION="PPE">
(ES) Г-жо председател, като член на комисията по правата на човека, като гражданин на Испания и на Европа и като жертва на тероризъм, откакто терористичната организация ETA уби брат ми и жена му в Севиля, взимам думата днес, за да осъдя факта, че правителството на Венецуела и нейният президент са позволили на венецуелска земя да се обучават терористи на ETA по заповед на предполагаемия терорист Arturo Cubillas, който работи за правителството на Уго Чавес, въпреки че има международна заповед за неговия арест; това е сериозно нарушение на основното право на сигурност на всички европейски граждани.
<P>
Настоявам за твърди действия от страна на испанското правителство в отговор на това голямо унижение за всички испанци. Г-н Сапатеро не може да продължава да мълчи, докато венецуелският посланик описва членовете на нашата гражданска гвардия, които са били, са и ще продължават да бъдат пример за храброст в борбата с ETA, като мъчители. Също така той не може да гледа на другата страна, докато на венецуелска територия се задълбочава сътрудничеството между ЕТА и Революционните въоръжени сили на Колумбия - нещо, което вече беше осъдено от съдия Eloy Velasco. Г-н Сапатеро не може да стиска ръката на ръководител като г-н Чавес, който превръща Венецуела в рай за терористите.
<P>
Министър-председателят на страна като Испания, където тероризмът е причинил толкова много мъка, не може да продължава да пренебрегва проблема, а трябва да реагира адекватно на ситуацията, както би постъпил всеки обикновен гражданин, ако имаше такава възможност.
<SPEAKER ID="237" NAME="Catherine Stihler" AFFILIATION="S&amp;D">
(EN) Г-жо председател, въпросът, който исках да повдигна днес, е, че на 18 септември 36 члена на Парламента, включително и аз, бяхме отличени от Европейската белодробна фондация за работата ни против тютюнопушенето.
<P>
Всъщност тази година е обявена за Европейска година на белия дроб и петицията все още може да бъде подписана от колегите, които се интересуват от нашата работа срещу тютюневата промишленост и във връзка с контрола на тютюна.
<P>
В момента само в 10 от 27-те държави-членки има пълна забрана за тютюнопушене на публични места, така че тези места да са без тютюнев дим. Горда съм, че Шотландия беше една от първите страни, които въведоха забрана за пушене на публични места. Последните данни сочат, че има 18-процентов спад в броя на децата, които постъпват в болница с астма, благодарение на тази забрана за пушене на публични места. Това е нещо, за което трябва да се погрижим да се разпространи в целия Европейски съюз.
<P>
Призовавам Парламента да поздрави тези 36 колеги, които получиха наградата от Европейската белодробна фондация на 18 септември.
<SPEAKER ID="238" NAME="Nessa Childers" AFFILIATION="S&amp;D">
(EN) Г-жо председател, искам да приветствам вота на комисията по бюджети от миналата седмица за замразяване на заплатите и надбавките на членовете на Европейската комисия, ако не се внесат промени в техния Кодекс за поведение. Този вот показва, че Парламентът няма да допусне да се повтори случая с Чарли Макрийви, бившия член на Комисията, отговарящ за вътрешния пазар, чиято дейност на новата му директорска длъжност се разследва от Комисията заради проблеми с евентуален конфликт на интереси.
<P>
Бяха подадени 201 заявления от хора, работещи към Комисията, с искане за разрешение да заемат определени длъжности след приключване на срока на назначението им към Комисията. Само едно от тях беше отхвърлено. Кодексът трябва да се преразгледа и да не бъде само набор от насоки, които се тълкуват свободно.
<SPEAKER ID="239" NAME="Sergej Kozlík" AFFILIATION="ALDE">
(SK) Настоящото правителство на Словакия представи редица законопроекти, с които се накърнява конституционно гарантираната независимост на съдилищата и на съдиите.
<P>
В парламента е внесен законопроект за изменение на конституцията, целящ ограничаване на имунитета на съдиите, без покана за представяне на предварителни бележки и без дебат между специалистите. Свидетелство за тенденцията към изкривяване на демокрацията и на правовата държава в Словакия е и фактът, че на два пъти беше попречено на председателя на Върховния съд и на председателя на Съдебния съвет да се изкажат на пленарно заседание на Националния съвет по време на разисквания относно закони, касаещи съдебната система, включително закона за Съдебния съвет. С изменението на закона за Съдебния съвет се цели промяна в състава на съвета още преди края на редовния му мандат. С изменението на закона за съдиите броят на представителите на политическите сили в комисиите за подбор и кариерно развитие на съдиите ще се увеличи от един на три. Това е само част от историята, която ясно показва как настоящата изпълнителна и държавна власт се опитва да се меси в правомощията на съдилищата.
<SPEAKER ID="240" NAME="Csaba Sógor" AFFILIATION="PPE">
(HU) Днес, 6 октомври, е важна дата в историята на Унгария. Преди повече от 150 години унгарски революционери се вдигат на оръжие срещу двете най-могъщи армии в Европа в името на основните ценности свобода, равенство и братство, които по онова време завладяват цяла Европа. На този ден в град Арад, който днес се намира в Румъния, са екзекутирани тринадесет генерала от победените сили на борците за свобода. Но жаждата за свобода на унгарския народ намира също толкова мощно проявление в борбата срещу комунизма, потисническия режим на двадесети век, както ярко демонстрират събитията от 1956 г. Само четирима от тринадесетте мъченици, екзекутирани в Арад през 1848 г., са унгарци, което е истинско доказателство, че общочовешките ценности стоят над националните различия. За нас, унгарците, това символизира вечното желание за свобода и единството на унгарската нация, както и за помирение и солидарност между народите.
<SPEAKER ID="241" NAME="Agustín Díaz de Mera García Consuegra" AFFILIATION="PPE">
(ES) Г-жо председател, искам да се възползвам от възможността, за да заклеймя унизителното и антидемократично отношение на правителството на Уго Чавес към тези, които защитават свободата и правата на човека.
<P>
Не можем да отминем с мълчание задържането на моя колега, г-н Iturgaiz, на летището в Каракас. Не за първи път режимът предприема атака срещу членове на групата на Европейската народна партия (Християндемократи). Нашата мисия, като членове на Европейския парламент, не се ограничава в рамките на ЕС. Тя включва и популяризиране на ценностите, на които се основава Съюзът, като свобода, демокрация и зачитане на правата на човека.
<P>
Очевидно е, че тази задача не се приема добре от онези, които се стремят да наложат тоталитарни идеи на своите граждани.
<P>
Резултатите от парламентарните избори, проведени на 27 септември, са обнадеждаващи, макар че всички трябва да сме разтревожени от реакцията, предизвикана от напредъка на венецуелската опозиция.
<P>
Какво можем да очакваме от правителство, което дава подслон на терористи от терористичната организация Oker, от структура на изпълнителната власт, в чийто състав влиза предполагаем убиец от ETA като началник на охраната на Националния поземлен институт (National Land Institute) на Венецуела, или от правителство, което пренебрегва молбите за екстрадиране на множество терористи, избегнали правосъдие?
<P>
Очевидно не можем да очакваме нищо.
<P>
Г-жо председател, такова достойно за презрение отношение заслужава силно противодействие и възможно най-твърдо отхвърляне от страна на Парламента.
<SPEAKER ID="242" NAME="Csaba Sándor Tabajdi" AFFILIATION="S&amp;D">
(HU) Разделената на две Германия беше най-осезаемият символ на абсурда и безчовечността на двуполюсния свят. Без обединението на Германия нямаше да се случи и обединението на Европа и разширяването от 2004 г. и 2007 г. Никой друг народ в Европа не беше толкова съпричастен към изкуственото и абсурдно разделение на Германия, колкото Унгария. Обединението на Европа започна с обединението на германската нация. С падането на Берлинската стена се срина и стената, разделяща разединената от Студената война Европа. Като унгарец съм особено горд, че тогавашното ръководство на моята страна взе смелото и дръзко решение да позволи на няколкото десетки хиляди граждани на Германската демократична република, които бяха избягали в Унгария, да преминат през желязната завеса в Австрия. То анулира договора между Унгария и ГДР и така събори първата тухла от Берлинската стена. Гюла Хорн, тогавашният външен министър на Унгария, и министър-председателят Миклош Немет извършиха исторически акт, който не би могъл да се осъществи без реформистките усилия на Михаил Горбачов.
<SPEAKER ID="243" NAME="Pat the Cope Gallagher" AFFILIATION="ALDE">
(EN) Г-жо председател, съвсем наскоро се завърнах от Исландия, където участвах в заседанието на Съвместния парламентарен комитет Европейски съюз-Исландия. По време на двудневното си посещение нашата делегация проведе изключително информативен обмен на мнения с членове на исландското правителство и на исландския парламент във връзка с кандидатурата на страната за членство в ЕС.
<P>
Когато делегацията се срещна с исландския министър на рибарството, използвах възможността да повдигна въпроса за значителното увеличение на общия допустим улов на скумрия. Отговорност на всички ни е да поддържаме този рибен ресурс, както впрочем всички рибни ресурси, но аз имах предвид конкретно този. С удоволствие отбелязвам, че на 12 октомври в Лондон Исландия ще започне преговори с крайбрежните държави, и се надявам, че ще бъде постигнато удовлетворително решение.
<P>
Вторичните последици от финансовата криза са все още силно осезаеми в Исландия. Поради тази причина спорът, свързан с "Айссейв" (Icesave), трябва да остане двустранен въпрос между Исландия, Обединеното кралство и Нидерландия. Изключително важно е страните по него да продължат преговорите с оглед постигане на удовлетворителен резултат.
<SPEAKER ID="244" NAME="Georgios Koumoutsakos" AFFILIATION="PPE">
(EL) Г-жо председател, много съм доволен, че членът на Комисията Барние е тук днес, защото знам, че въпросът, който възнамерявам да повдигна, е особено интересен за него. Цената на природните бедствия е неизмерима от гледна точка на човешкия живот и икономическата инфраструктура. Справянето с тях е общо предизвикателство и изисква общи усилия. Затова съществува неотложна потребност Европейският съюз да е в състояние да реагира ефективно в такива извънредни ситуации. За да постигне това, Европа трябва да оползотворява по-добре потенциала си и да стимулира активността на европейските граждани.
<P>
Дългогодишната европейска традиция на полагане на доброволен труд и принципът на солидарността са добра основа в това отношение. Следователно дошло е време да се създаде Европейски доброволчески корпус, точно както е предвидено в член 214, параграф 5 на Договора от Лисабон. Искам да Ви напомня, че 2011 г. ще бъде Европейска година на доброволчеството. Един Европейски доброволчески корпус ще засили ролята, ще подобри имиджа на Европа и ще спечели сърцата и умовете на европейските граждани и на гражданите по целия свят.
<P>
Дълг на Европейския парламент е да предприеме спешни действия за създаване на Европейски доброволчески корпус.
<SPEAKER ID="245" NAME="Zbigniew Ziobro" AFFILIATION="ECR">
(PL) Г-жо председател, от 2013 г. в Европейския съюз ще влязат в сила конкретни ограничения за емисиите на CO2. Неотдавнашните планове на Европейския съюз да снижи горната граница в сравнение с предишните планове, а именно до равнището от 0,688 тона CO2 за тон произведена продукция, могат да доведат до катастрофално положение за производителите на цимент в много европейски страни, включително Полша.
<P>
Както беше съобщено от някои медии например ежедневника "Gazeta Prawna", изчислено е, че цените на цимента ще се повишат с минимум 30%, което, от една страна, ще засегне клиента на дребно, който иска да си построи къща или апартамент, но също така ще забави и икономическото развитие там, където циментът е основен ресурс за производството. Това положение е особено опасно за новите държави-членки на ЕС, защото те имат много да наваксват, за да се изравнят със заможните държави като Франция или Германия например, които са построили по-голямата част от своята инфраструктура например автомагистралите много отдавна, когато нямаше действащи ограничения в тази област. Тази ситуация оказва отрицателно въздействие в смисъл, че част от производството ще бъде изнесено отвъд източната ни граница, отделянето на CO2 ще продължи във всички случаи, а нашата икономика ще търпи загуби.
<SPEAKER ID="246" NAME="Georgios Toussas" AFFILIATION="GUE/NGL">
(EL) Г-жо председател, в антидемократичната резолюция, одобрена от Парламентарната асамблея на Съвета на Европа вчера, 5 октомври, борбата на работническата класа и на хората по места се приравнява с екстремизма, като в името на противодействието на екстремизма се предлага да се ограничат и премахнат основни демократични права като правото на свободно изразяване на мнение, правото на събрания и на сдружаване и дори да се забрани дейността на политически партии.
<P>
Тази жалка резолюция съдържа специална бележка за Гърция и за голямата битка на работническата класа и на масите, която се разгърна наскоро срещу варварската, антинародна политика на Европейския съюз, на правителството на нашата страна и на правителствата на другите държави-членки на Европейския съюз. Класовата борба няма да бъде спряна от реакционни резолюции и закони. Тя е исторически лост, неизбежен продукт на система, породена от варварството и експлоатацията на човек от човека. Борбата на работническата класа, реорганизацията и контраатаката на работническата класа и на народното движение в цяла Европа могат да изпратят резолюциите там, където им е мястото: в боклукчийската кофа на историята.
<P>
Гръцката комунистическа партия призовава работническата класа и хората по места да заклеймят тази реакционна резолюция чрез практически средства - като засилят борбата си срещу антинародните атаки на капитала в Европейския съюз и срещу буржоазните правителства и по този начин подкрепят усилията за изграждане на социалнополитически съюз на работническата класа и на самостоятелно заетите лица, който да настоява за промени в полза на народа.
<SPEAKER ID="247" NAME="Laima Liucija Andrikien" AFFILIATION="PPE">
(LT) Днес в Брюксел се провежда срещата на върха Европейски съюз-Китай. Наред с изменението на климата и търговията, темите, набелязани за обсъждане, включват положението на правозащитниците в Китай, смъртното наказание и лагерите за принудителен труд "лаогай". Несъмнено тези въпроси са изключително важни, но искам да ви припомня за друг много наболял китайски проблем - Тибет. Жалко, че диалогът между представителите на Далай Лама и тези на Народна република Китай, който породи известни надежди, напредва с много бавен темп. Деветият кръг от разговорите се състоя през ноември миналата година. Срещите се провеждат нередовно, като преобладава атмосфера на недоверие. Това се случва въпреки факта, че Далай Лама отдавна се е отказал от целта не само за независимост на Тибет, но и за тибетски суверенитет.
<P>
Искам отново да призова ръководителите на Кирай да разрешат проблема с Тибет посредством диалог, без употреба на сила и без пренебрегване на Далай Лама. Европейският съюз несъмнено би приветствал такъв диалог и е готов да даде своя принос, да посредничи и да помогне по всякакъв възможен начин.
<SPEAKER ID="248" NAME="Corneliu Vadim Tudor" AFFILIATION="NI">
(RO) За съжаление, в Румъния действа система на драконовска цензура, подобна на която не съществува в нито една от държавите-членки на Европейския съюз. Имам предвид абсурдната институция, наречена Национален аудиовизуален съвет.
<P>
Това е сталинистко чудовище, което, противно на всякаква логика, би забранило дори творчеството на такива велики писатели като Сервантес, Гьоте, Байрон, Балзак, Чезаре Павезе и Адам Мицкевич, ако бяха все още живи днес. Тази паплач на практика тероризира независимите телевизионни станции. Мога да сравня този съвет със слонско гробище, от което се надигат няколко "зомбита" под дистанционното политическо управление на залязваща диктатура, налагаща парализиращи финансови санкции на програмите, които позволяват на опозиционните партии да изразяват определени истини.
<P>
Помогнете ни да се отървем от деспотичните бюрократи от Националния аудиовизуален съвет и да възстановим в Румъния най-голямата победа, която страната извоюва през революционната 1989 г. - свободата на печата.
<SPEAKER ID="249" NAME="Marian Harkin" AFFILIATION="ALDE">
(EN) Г-жо председател, по-рано тази вечер разисквахме социалните разпоредби и Договора от Лисабон, който задължава Съюза да отчита социалните последици от дадено решение, когато изготвя своите политики. Отчита ли ЕС - или по-скоро Комисията - социалните и дори икономическите последици от изискването си Ирландия да постигне съответствие с Пакта за стабилност и растеж до 2014 г.?
<P>
Разбира се, фискалната консолидация е много важна, но съществува реалното усещане, че единствено тя е от значение. "Влезте в рамките на 3% до 2014 г., защото в противен случай": това е много силното послание, което получаваме от ЕС. По-рано тази вечер белгийското председателство посочи, че безсмислено строгите икономии не са неизбежни и все пак ние сме изправени именно пред това: безсмислено строги икономии, фискална корекция на всяка цена. А необходимостта от възстановяване на нашата икономика? Да, трябва да се върнем на равнището от 3%, но ни е нужно повече време.
<P>
Приемам напълно, че много от трудностите ни са по наша вина, и не търся съчувствие, но твърдя, че безсмислено строгите икономии ще унищожат нашата малка, отворена икономика, в която, две години след началото на кризата, все още се закриват по четири фирми ежедневно.
<SPEAKER ID="250" NAME="Joanna Katarzyna Skrzydlewska" AFFILIATION="PPE">
(PL) Г-жо председател, последните няколко дни бяха изпълнени със съобщения за смъртоносните последици от употребата на психоактивни вещества, известни още като "дизайнерски наркотици". Поради растящата вълна от случаи на интоксикация и дори смърт, особено сред младите хора, този проблем привлича голямо внимание и в Полша.
<P>
С находчивостта си производителите и разпространителите на дизайнерски наркотици печелят битката със законодателството на държавите-членки. Те пускат на пазара смъртоносни наркотици много преди държавите-членки да съумеят да забранят продажбата им с национален закон, а сред хората, които ги купуват, се поражда убеждението, че тъй като дизайнерските наркотици не са забранени, те не са и вредни. Нищо не може да бъде по-далеч от истината. Дизайнерските наркотици са също толкова вредни, колкото и забранените наркотици, и дори в действителност са по-опасни, тъй като по-бързо водят до пристрастяване.
<P>
Предвид изключително сериозния проблем с дизайнерските наркотици, който се разраства с всеки изминал ден, трябва да предприемем решителни и ефективни действия възможно най-бързо. Европейската комисия, ръководена от загриженост за здравето на хиляди млади хора, трябва спешно да предприеме широк набор от действия, за да информира хората за вредата от дизайнерските наркотици и за опасностите, свързани с тяхната употреба, а също така трябва да подготви нови правни мерки.
<SPEAKER ID="251" NAME="Seán Kelly" AFFILIATION="PPE">
(EN) Г-жо председател, както беше съобщено в броя на "Файненшъл таймс" от 6 октомври, г-жа Гейгън-Куин, член на Комисията, отговарящ за изследователската дейност, предупреди, че в Европа е налице неотложна необходимост от иновации.
<P>
Трябва да стимулираме финансирането на научни изследвания от частния сектор чрез различни мерки, като например инициативи за финансиране чрез рисков капитал. Но в предложенията на Европейския съюз, с които се цели предотвратяване на повторна финансова и икономическа криза, рисковият капитал - ключов фактор за развитието на малките стартиращи иновативни предприятия в ЕС - се поставя под общ знаменател със спекулативни субекти, каквито са хедж фондовете.
<P>
Рисковият капитал е медоносната пчела на алтернативните фондове благодарение на способността му да "опрашва" нововъзникващите дружества и да стимулира растежа на глобалната икономика, както показват примерите с "Гугъл", "Фейсбук" и "Скайп". Фондовете за рисков капитал осигуряват достъп до капитали, експертни знания и умения в областта на стопанската дейност, а често и самия пазар на частните иновационни стартиращи дружества и МСП. Те осигуряват стабилна подкрепа и инвестиции за среден срок от три до седем години.
<P>
Необходимо е също така да се преодолеят различията между нашето състояние и положението в САЩ и Япония. Считам, че трябва да се вслушаме в думите на члена на Комисията, отговарящ за изследователската дейност, г-жа Гейгън-Куин.
<SPEAKER ID="252" NAME="Sonia Alfano" AFFILIATION="ALDE">
(IT) Г-жо председател, искам да съобщя на Парламента, че миналата неделя, при посещението на папата в Палермо, бяха временно суспендирани италианската конституция и Хартата на основните права на Европейския съюз. Потъпкани бяха свободата на изразяване на мнение и на мисълта, както и неприкосновеността на частните домове.
<P>
В този случай италианската полиция настоя да се отстрани една хоругва, съдържаща фраза от Евангелието: "Домът ми ще се нарече молитвен дом, а вие го направихте разбойнически вертеп", като същата полицейска част закачи плакати с хомофобско съдържание и такива, насочени срещу признатите от обичайното право двойки. Вътре в книжарницата "Altro quando" собственикът бил закачил банер, на който била изписана фразата "Аз обичам Milingo". Полицията влязла в частните помещения и иззела банера без никаква съдебна заповед и прилагайки методи, които са безнравствени дори по собствените им стандарти.
<P>
Парадоксалното е, че в една светска и демократична държава, каквато се предполага, че е Италия, свободата на публично изразяване на мнение се потъпква от органите, за да не се провокира острата чувствителност на папата, докато премиерът Берлускони може да ругае на публични места без това да представлява проблем за църквата. В този случай всички светски и религиозни институции за пореден път потъпкаха с груба сила демокрацията в Италия и така увеличиха вече съществуващата непреодолима пропаст между институциите и гражданите.
<SPEAKER ID="253" NAME="Claudiu Ciprian Tănăsescu" AFFILIATION="NI">
(RO) Въпреки мерките за възстановяване, приети от правителствата на европейските страни, неотдавнашните демонстрации и стачки показват, че положението съвсем не се подобрява.
<P>
За съжаление, целта на правителствата е да използват именно тези възстановителни мерки, за да запълнят бюджетните дупки и да изплатят скъпите заеми, взети от банките, които предизвикват нова криза, както показва бързият спад на доходите и понижаването на качеството на живот на европейските граждани.
<P>
Може би е дошло време правителствата на държавите-членки в Европейския съюз да променят отношението си, като поставят интересите на гражданите с все по-празни джобове над тези на банките, които все още успяват, по някакво чудо, да генерират големи печалби. По същество, ако е нужно някой да загуби в тази игра, то това не бива винаги да е обикновеният човек.
<SPEAKER ID="254" NAME="Gabriel Mato Adrover" AFFILIATION="PPE">
(ES) Г-жо председател, в моето изказване аз също ще се спра на Венецуела, защото има хора, които не разбират, че демокрацията не се изчерпва единствено с гласуването. Демокрацията се състои в това да можеш да го сториш в обстановка на сигурност, свобода и равенство като в една демократична страна и при действаща система от свободи следва да се зачита и частната собственост.
<P>
За съжаление, понастоящем хората във Венецуела и техните фирми са застрашени. В тази връзка искам да спомена едно дружество - Agroisleña, което е било учредено от хора от Канарските острови и от което зависят над 1000 семейства. То беше подложено на несправедлива експроприация и подобно на множество други дружества след много години на тежък труд то е на ръба на фалита след своенравните решения на онези, които считат, че няма правила и ограничения. Първо беше конфискувана земята, сега се конфискуват фирми, а кой знае какво ще последва?
<P>
Време е народът на Венецуела да се почувства свободен, а стопанските дейци повече да не се чувстват беззащитни и постоянно застрашени. Както беше вече отбелязано, време е Венецуела да се превърне в истинска демокрация, където несъмнено терористите няма да намират убежище.
<SPEAKER ID="255" NAME="Evelyn Regner" AFFILIATION="S&amp;D">
(DE) Г-жо председател, искам да насоча вниманието към седмицата за действие на Международната федерация на транспортните работници (ITF), която ще бъде отбелязана с прояви в Истанбул в края на тази седмица. Причината за международния ден на солидарността е агресивното поведение на една куриерска компания от световен мащаб спрямо собствените й служители, които желаят да сформират синдикална организация. За съжаление, турското трудово законодателство все още не съответства на европейските стандарти и често работодателите се възползват максимално от това положение. Съгласно турския Закон за труда един синдикат може да извършва дейност в дадено дружество, след като обхване над 50% от личния състав. Нека отново да повторя: над 50%.
<P>
UPS, куриерската фирма със седалище в САЩ, предприе груби действия, за да прекрати кампанията за синдикално обединение. Фирмата уволни 157 служители без предизвестие, след като те организираха своя структура към компетентния синдикат на транспортните работници TÜMTIS и работеха по признаването им като синдикат от UPS. От май насам хиляди служители на UPS водят битка за възстановяване на работа на техните колеги и за по-добри условия на труд. Поради това трудово законодателство, което е в услуга на дружествата, както и поради бруталните му методи, Турция е зона, свободна от синдикати.
<SPEAKER ID="256" NAME="Izaskun Bilbao Barandica" AFFILIATION="ALDE">
(ES) Г-жо председател, на 18 октомври в турския град Диарбекир ще започне съдебен процес срещу 28 лидери на Партията за демократична Турция (the Democratic Turkey Party - DTP).
<P>
Сред тях са представители, избрани от гражданите: 12 кмета и двама общински съветници. Тяхното престъпление е, че са защитавали политическите си позиции с мирни средства, което би могло да им струва между 15 години и доживотен затвор.
<P>
Забраната на DTP и арестите, които споменах, са още един пример за гоненията, на които е подложено кюрдското малцинство в Турция. Тези събития бяха изрично осъдени в резолюцията, която приехме на 10 февруари и в която се анализира напредъкът, отбелязан от Турция през 2009 г. в посока към сближаване със Съюза, но ние не считаме, че е постигнат достатъчен напредък.
<P>
Ако сме последователни и желаем да помогнем на пострадалите, както и да помогнем на Турция да се придвижи напред в правилната посока, можем да го сторим. Междувременно нека подкрепим движението за солидарност с кюрдската кауза.
<P>
Затова искам настоятелно да призова Комисията и Парламентът да изпратят свой официален представител на съдебния процес в Диарбекир.
<SPEAKER ID="257" NAME="Corina Creţu" AFFILIATION="S&amp;D">
(RO) Най-лошото нещо, което може да се случи по време на икономическа криза, е към нея да се добави и политическа криза. Точно това се случва в Румъния, чийто икономически спад е най-драстичният в излизащата от кризата Европа.
<P>
Режимът на строги ограничения с безпрецедентна тежест се налага от правителство, което е безразлично към лишенията, които търпят милиони румънци, на практика обречени да страдат от студ и глад, без да имат възможност да си купят лекарства. Социалните протести, на които в последно време ставаме свидетели, отразяват настроенията на гражданите, изпаднали в отчаяние от перспективата да са принудени да посрещнат суровите зимни условия с драстично намалени доходи. В същото време са налице възмутителни нарушения на правото на свободно изразяване на мнение, както вече беше споменато тази вечер по време на пленарното заседание тук, в Парламента.
<P>
Измамническото прилагане на един пенсионен закон, насочен към най-бедните слоеве от населението, ме принуждава да призова европейските институции да отделят необходимото внимание на тоталната криза, която е обхванала Румъния, и да се противопоставят на антидемократичните злоупотреби в тази страна.
<SPEAKER ID="258" NAME="Maria Da Graça Carvalho" AFFILIATION="PPE">
(PT) Искам да акцентирам върху едно събитие, което се състоя вчера в Португалия и което е от огромно значение за страната, за Европа и за бъдещето на човечеството.
<P>
Фондацията "Champalimaud" откри център за ракови и неврологични изследвания. Г-н Champalimaud беше предприемач, които завеща една трета от личното си богатство - 500 млн. евро - за научни изследвания в тези области. Поздравявам председателя на фондация "Champalimaud", д-р Leonor Beleza, който въведе строги критерии за обвързване на върховите постижения в научните изследвания с клиничната практика. Убедена съм, че целта да се изведат Португалия и Европа на водещи позиции по върхови постижения в тази област на научните изследвания ще бъде изцяло постигната.
<P>
Фондацията "Champalimaud" ще привлече световно известни учени в Португалия и Европа. От устието на река Тахо тя ще постави началото на нова глава в португалските и европейските научни изследвания и ще разкрие нови светове пред планетата.
<SPEAKER ID="259" NAME="Miroslav Mikolášik" AFFILIATION="PPE">
(SK) Утре, на заседанието на Парламентарната асамблея на Съвета на Европа ще се гласува доклада на британската социалистка Christine McCafferty, озаглавен "Достъпът на жените до законосъобразна медицинска помощ: проблемът с нерегламентираното възражение по съвест".
<P>
Трябва напълно да осъдим този доклад, който е равнозначен на безпрецедентно и сериозно вмешателство в и заплаха за суверенитета на държавите-членки, принципа на субсидиарност и основното право на свобода на мисълта, съвестта и религията. В доклада се набляга по-специално на сферата на така наречените грижи за репродуктивното здраве на жените, на абортите, стерилизацията, както и, ако мога да цитирам, на "облекчаването на болката чрез средства за съкращаване на живота на неизлечимо болни пациенти", което означава активна евтаназия. В този документ на Съвета на Европа дори се съдържа изискването държавите-членки да задължат изпълнителите на медицински услуги да предоставят искано лечение, на което даден пациент има законово право, независимо от техните възражения по съвест. Нещо повече, в него се призовава да се създаде някакъв вид регистър на хората, които изразяват възражения, след което се предлага те да бъдат преследвани по някакъв начин. Недопустимо е да се поддаваме на тази тенденция за регулиране на възраженията по съвест в Европа.
<SPEAKER ID="260" NAME="María Muñiz De Urquiza" AFFILIATION="S&amp;D">
(ES) Г-жо председател, безотговорно е да се подлага на съмнение твърдостта на испанската външна политика по отношение на борбата срещу тероризма и не е правилно да се обвинява правителството на Венецуела в таен сговор за обучение на терористи на ЕТА на нейна територия, защото няма доказателства за подобен сговор.
<P>
Съществува международен диалог и сътрудничество в храбрата борба на Испания срещу тероризма както в рамките на нейните граници, така и извън тях, има и разговори и сътрудничество с Венецуела, която беше призована да предприеме конкретни действия в тази връзка.
<P>
Вместо да настояваме за късане на връзки и за конфронтация, нека да оставим полицията, съдебните и дипломатическите структури да се вършат работата, която доведе до безпрецедентен успех и резултати в борбата срещу тероризма в Испания.
<SPEAKER ID="261" NAME="Председател">
Точката е приключена.
