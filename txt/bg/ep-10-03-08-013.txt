<CHAPTER ID="013">
Международен ден на жената
<SPEAKER ID="023" NAME="Председател">
Следващата точка е изявлението на председателя по повод на Международния ден на жената.
<P>
Днес Денят на жената в Европа е по-различен от онова, което си спомняме, поне в Централна и Източна Европа. Днес не става въпрос само за подаряване на цветя на познатите ни жени. Денят на жената днес е и повод за важни дискусии по въпросите на равенството, подкрепата на майките в многодетните семейства и прекратяването на насилието срещу жени. Европейският парламент активно участва в тези дискусии.
<P>
Комисията по правата на жените и равенството между половете е изключително важна комисия. През ноември 2009 г. приехме резолюция за премахването на насилието срещу жените, в която призоваваме Европейската комисия и държавите-членки да изготвят последователни програми за действие срещу тази форма на насилие. Нашата амбиция е Европейският съюз да служи за пример на целия свят в тази област.
<P>
Днес жените заслужават повече, защото в края на краищата ние искаме да спасим Европа от демографския срив, но това не бива да се прави за сметка на жените. Майките на три или на четири деца трябва да имат същите възможности за заетост и кариерно развитие като мъжете. Един от начините за постигане на тази цел е осигуряването на широко достъпни ясли и детски градини. От друга страна обаче майките, които искат да останат вкъщи с децата си, също трябва да могат да направят това, например чрез подходяща система на данъчно облагане на семеен принцип, а не само на двамата съпрузи.
<P>
Нашата цел е постигане на пълно равенство, където това е възможно и е от основно значение, с други думи - навсякъде. Дискриминацията на работното място и в обществото трябва да остане в историята. В Европейския съюз жените и мъжете имат равно достойнство и равни права, а защитата на тези права е и наша задача, задача на Европейския парламент.
<P>
Пожелавам на всички дами, присъстващи в Европейския парламент, всеки ден да е техният ден, така че никога да не се чувстват жертви на дискриминация, и нека броят на жените членове на Европейския парламент расте все повече и повече.
<SPEAKER ID="024" NAME="Corien Wortmann-Kool" LANGUAGE="NL">
Г-н председател, както казахте, днес е Международният ден на жената. Той се отбелязва за стотен път. Дава ли ни това основания за празнуване? Ние постигнахме много, но имаме да извървим още дълъг път и можем да го направим само ако всички ние, жени и мъже, работим заедно.
<P>
Тази година една от темите на Международния ден на жената е солидарността и увереността на жените по цял свят; това е важна тема във време на икономическа криза. Тя дава насоки на мъжете и жените за съвместна работа за по-добро бъдеще за нас и за нашите деца, тъй като само като работим заедно, можем да осигурим равенство между жените и мъжете не само пред закона, но и в ежедневието, в икономическия и в социалния живот. В края на краищата жените са около 50% от световното население, но печелят само 10% от световните доходи. Само 5% от световните лидери са жени. Жените са 75% от бедните хора в света. Това положение може и трябва да бъде съществено подобрено.
<P>
Въпросът обаче не опира само до бедността. Ако погледнем другата част на света и по-специално големи части от Азия, там момчетата са по-ценни за семейството от момичетата. Това понякога води до изоставяне на момиченцата и дори до прекъсване на бременности с момичета. За съжаление трафикът на жени също е познато и често срещано явление. В Африка много млади жени и девойки са жертви на военни нападения и изнасилвания. Съществуват много обуславящи това културни причини, на които също трябва да се обърне особено внимание, за да се подобри положението на жените. Жените и девойките са потискани, особено в мюсюлманските страни, където съществуват обуславящи религиозни причини.
<P>
Ето защо е важно ние в Европейския съюз също да наблягаме на равенството между момичетата и момчетата и между мъжете и жените в нашите програми за помощи и в международните ни отношения. Следователно става въпрос не само за намаляване на бедността, но и за изкореняване на културни предразсъдъци. Това е важна задача за върховния представител, заместник-председателя на Комисията г-жа Аштън, както и за члена на Комисията г-жа Георгиева.
<P>
Все още има много работа за вършене и по-близо до нас, дори в рамките на нашата група, особено с подкрепата на нашия председател, г-н Daul. Бих искала в заключение да кажа няколко думи и за нас тук в Европейския съюз. Всичко започва в млада възраст, по време на образованието на детето, а достъпът до образование за момичетата в Европа все още не е гарантиран. Делът на този достъп в нашата цивилизация трябва да е 100%. Това трябва да бъде важна цел в новата стратегия "ЕС 2020".
<SPEAKER ID="025" NAME="Martin Schulz" LANGUAGE="DE">
Г-н председател, госпожи и господа, общество, в което мъжете и жените нямат равни права в труда и в живота, не е демократично и хуманно общество. Основното изискване за справедливост в обществото е то да бъде управлявано независимо от пола на хората. Това е нещо, което ние, мъжете, приемаме за даденост; за жените обаче, дори в централноевропейските общества, изобщо не е така. Това става особено ясно от един от най-големите скандали, с който смятам, че трябва да приключим възможно най-скоро. Като Парламент ние можем да дадем съществен принос за това.
<P>
Действително, как може едно общество да претендира с основание, че е общество на равенството, ако мъже и жени получават различно заплащане за еднакъв труд на едно и също работно място? Никъде дискриминацията на жените в това общество не се приема толкова често без коментари, колкото на работните места, където жените вършат същата работа като мъжете, в известна степен при много по-екстремни условия на живот, и получават масово с 30% или с 40% по-ниско заплащане за това. Трябва да освободим ЕС от този срам. Ако ние тук, в Европа, трябва да изпратим послание за Международния ден на жената, нека то да бъде за равно заплащане на жените и мъжете за равен труд на едно и също работно място. Това е основно изискване за социална справедливост.
<P>
(Ръкопляскания)
<P>
Ние отбелязваме, че Комисията полага усилия. Можем да видим това днес, когато Европейската харта за правата на жените вече е на път. Това е добре и ние го приветстваме. Все пак сме малко разочаровани и Ви моля да предадете това на г-жа Рединг и на г-н Барозу. Бихме искали нейното разработване да бъде нещо повече от официално изявление; бихме искали също така да беше спазено първоначално направеното обещание, а именно, че Парламентът ще участва и организациите на гражданското общество също ще вземат участие. Това обаче не се случи. Все още можем да наваксаме нещата. Бихме искали обаче да има нещо повече от чисто официално изявление, а също така институциите да си сътрудничат, за да коригират конкретния пример, който току-що посочих. Моята колега г-жа Wortmann-Kool посочи и други примери.
<P>
На Международния ден на жената ние, гражданите на обединена Европа, трябва да признаем, че на нашия континент все още не сме постигнали равни права, но драматичната несправедливост спрямо жените в други части от света, от генитално осакатяване до задължителното носене на фередже, всички тези основни права, от които са лишени жени и най-вече девойки по цял свят, трябва да ни занимават не само на 8 март.
<P>
Затова аз бих искал да изкажа благодарност на експертите по правата на човека в Парламента. Тук всеки четвъртък следобед по време на сесията в Страсбург ние обсъждаме, наред с други въпроси, нарушенията на основните права на жените. На Международния ден на жената трябва също така да кажем, че тези разисквания в четвъртък следобед заслужават най-малкото такава посещаемост, каквато имаме сега в пленарната зала.
<SPEAKER ID="026" NAME="Diana Wallis" LANGUAGE="EN">
Г-н председател, ще започна с това, че до преди няколко минути не предполагах, че ще се изказвам, но е важно да честваме Международния ден на жената, особено този път, сто години след въвеждането на това честване. Действително това трябва да бъде ден, в който да отбелязваме колко много са постигнали жените, но също и да повишаваме осведомеността за това, колко много още трябва да постигнем в областта на равенството.
<P>
Г-н председател, Вие призовахте за повече жени в Парламента. Постиженията са добри, но още не са достатъчно добри. Ако вземем парламента в моята страна, според някои преценки ще са необходими 200 години, за да се постигне паритет при сегашните темпове на напредък, така че нещата не се развиват достатъчно бързо, за да се осъществи действително равенство.
<P>
Другият въпрос, по който Парламентът работи тази седмица, е трафикът на хора и насилието срещу жени. Миналата седмица посетих изложба в избирателния си район в моята страна, където бяха събрани картини и снимки на жени, жертви на трафик от страна, близка до ЕС - Молдова - в нашия Съюз. Според някои преценки трафикът на жени - и дори на мъже - достига мащаби, сравними с цялата търговия с роби от Африка в продължение на 350 години, но жените са главните му жертви. Ако ние като Европейска общност не можем да направим нещо за това и да се погрижим за жените, които са жертви на тази търговия, ще бъде лошо да не отбележим никакъв напредък на този ден.
<P>
Другият проблем, на който трябва да обърнем особено внимание, са многото здравни проблеми на жените, които трябва да бъдат решени и на които не се отделят необходимото време и сили. Много е постигнато, много може да бъде повод за честване, но още повече остава да се направи.
<SPEAKER ID="027" NAME="Marije Cornelissen" LANGUAGE="NL">
Осми март, Международният ден на жената. Празнувала съм този ден, откакто се помня, както и майка ми и баба ми преди мен. На 8 март понякога се обезсърчавам, като си помисля за всичко, което още трябва да бъде постигнато, за да могат мъжете и жените да се ползват от действително равенство на възможностите. Има толкова много жени, за които насилието е ежедневна реалност, толкова много жени, които живеят в бедност, толкова много жени, които трябва сами да се грижат за децата и родителите си; и толкова малко жени, които заемат ръководни постове в бизнеса, науката и политиката.
<P>
Мисля си обаче за поколението на моята баба, която е трябвало да напусне работа, когато се е омъжила, и която не е имала абсолютно никакви възможности за образование, и за поколението на майка ми, която се е борила ревностно, за да може да има право на глас за онова, което се случва със собственото й тяло, и виждам колко далеч сме отишли в рамките само на един век; виждам, че промените са действително възможни. Трябва обаче днес да хвърлим всичките си сили, ако искаме да направим света по-добър в близко бъдеще.
<P>
Европейският съюз може да направи важен принос, но само ако стигне по-далеч от красивите думи. Борбата за равни права вече е достатъчно обременена от твърде много красиви думи в продължение на твърде много време, и това ще продължи. В петък Комисията представи Харта за правата на жените, в която се съдържат много красиви думи. Аз съм твърде скептична по отношение на нейното изпълнение. Съмнението ми се подсилва от факта, че Европейският парламент и неправителствените организации (НПО) не бяха консултирани, както вече посочи г-н Schulz. Тъй като обаче това е първият акт на члена на Комисията г-жа Рединг в качеството й на отговарящ за равните възможности, аз с готовност ще приема съмнението в нейна полза.
<P>
Тук са важни инициативите, с които тя ще придружи тези красиви думи. Ако през този период тя ни представи директива за борба с насилието срещу жени, директива за родителския отпуск за бащи, силни мерки за борба с дискриминацията срещу жените, силни мерки за повишаване на степента на заетост на жените - например като се подобри съвместимостта между работното време и училищния график - и квоти за жени на ръководни постове, най-малкото в редиците на нейните колеги в Комисията, ако Комисията превърне красивите думи в реални действия, то моите колеги от групата на Зелените/Европейски свободен алианс и самата аз ще сме първите, които ще заявим открито одобрението си.
<P>
Ако искаме да видим промени, трябва да работим заедно: Комисията, Съветът, левицата и десницата в Парламента. Днес, 8 март, е не само Международният ден на жената, но и рожденият ден на моя син, който днес става на две години. С цялото си сърце се надявам, че след 30 години той ще живее в Европа, в която той и неговата съпруга - или съпруг - ще споделят наравно отговорностите за грижите за децата и в която жените ще имат също толкова шансове да станат професори, изпълнителни директори или членове на Европейската комисия. През идните години неговата майка ще работи с всички сили за това и за щастие има и други като мен.
<P>
(Ръкопляскания)
<SPEAKER ID="028" NAME="Marina Yannakoudakis" LANGUAGE="EN">
Г-н председател, Международният ден на жената ни дава възможност да се съсредоточим върху въпроси и предизвикателства, с които жените се срещат днес - да се съсредоточим върху различните форми на неравенство, с които се сблъскват много жени, но също и да отбележим постиженията на жените през столетието.
<P>
Ние в Обединеното кралство с особена гордост честваме именити фигури, които са помогнали на нашия народ да напредне в областта на правата на жените: жени като Емили Панкхърст, предводителка на британските суфражетки, които спечелиха на жените правото на глас, Ширин Ебади, получила Нобелова награда за мир през 1993 г. за усилията й в подкрепа на правата на човека, особено за жените, и Маргарет Тачър, първата британска жена министър-председател, избрана през 1979 г.
<P>
Въпросът за възможността на жените да достигат високи постове и да получават равни възможности с мъжете е също толкова важен днес, както е бил в Обединеното кралство при избирането на първата жена министър-председател.
<P>
Ние можем да осигурим възможности за образование и заетост, но разликата в заплащането продължава да съществува. Можем да приемаме законодателство срещу дискриминацията на работното място, но не можем да приемаме законодателство срещу натиска от необходимостта да се справяме едновременно с работата, семейния живот и дома.
<P>
Като Парламент ние трябва да работим за подкрепа на жените, така че те да разполагат с избор в нещата, които правят. Ако решат да се развиват професионално, трябва да бъдат подкрепяни да правят това при равни условия. Ако изберат да си останат в къщи и да отглеждат децата си, не бива да бъдат подценявани. Изразът "просто домакиня" трябва да бъде обявен за противозаконен. Нито една жена не е "просто" нещо. Всяка жена е ценна със своя принос.
<P>
Така че ако говорим за велики жени и техните постижения, смятам, че има група жени, които трябва да са начело в такъв списък и ние в Обединеното кралство честваме техния принос на 14 март, ден на майките на света: това са жените, които съзнателно са се отказали от своите амбиции и са посветили живота си на отглеждането на децата си. С този свой надлежно изпълняван избор те допринасят за нашата обща цел - общество, основано на равенство и толерантност, в което се спазват правата на човека, независимо от пола.
<SPEAKER ID="029" NAME="Eva-Britt Svensson" LANGUAGE="SV">
Г-н председател, днес честваме Международния ден на жената, а платформата на ООН за правата на жените беше създадена преди 15 години. Към средата на прегледа, който тече в момента в Ню Йорк, аз и другите членове на делегацията от Европейския парламент можем само да кажем, че жените по целия свят ще трябва да се задоволят със статуквото. Въпреки наскоро приетите от Парламента позитивни резолюции, доклада Tarabella и резолюцията относно Пекин + 15, за съжаление срещата в ООН все още не е довела до никакви резултати.
<P>
Правителствата на ЕС, ангажирани в преговорите, очевидно имат по-скромни цели в областта на правата на жените от това, което Европейският парламент е изразил в посочените по-горе резолюции. Понякога изглежда, че правителствата на ЕС използват Платформата от Пекин на първо място като средство да поучават трети страни по въпросите на равенството. Често е по-лесно да казваш на другите какво да правят, отколкото да постигаш сам резултати.
<P>
Преди избирането му председателят на Комисията, г-н Барозу, обеща да бъде изготвена Харта за правата на жените. Днес имахме възможността да прочетем документа на Комисията. Аз и моята група - Конфедеративна група на Европейската обединена левица - Северна зелена левица, сме сериозно загрижени относно слабостите в съдържанието и начина, по който е съставена тази харта. Налице е голям риск тя да не струва дори колкото хартията, на която е отпечатана. Парламентът, националните органи и европейските доброволчески организации не бяха ангажирани в работата по нея и не дадоха приноса си за нея, а европейските граждани, разбира се, също така не са участвали в този процес.
<P>
Бих искала да обясня на г-н Барозу, че не е достатъчно да се направи декларация за споделените ценности. Онова, от което се нуждаят жените и мъжете в Европа, е силен документ, който да е разработен и съставен в сътрудничество с всички засегнати страни.
<P>
Нека това да бъде първият работен вариант на Хартата за правата на жените. Използвайте периода до следващия Международен ден на жената за разисквания и дискусии с Парламента, националните органи и доброволческите организации в Европа. Когато честваме следващия Международен ден на жената, ще стане ясно, че сме постигнали напредък.
<P>
Ние работим за защита на правата на жените не само на 8 март, а във всеки един ден от годината. Именно от това имат нужда жените и мъжете в Европа.
<SPEAKER ID="030" NAME="Marta Andreasen" LANGUAGE="EN">
Г-н председател, в този ден бих искала да призова всички политици и законодатели да престанат да приемат всички тези демагогски закони за равенството, които правят живота на желаещите да работят жени по-труден. Те разубеждават организациите да наемат жени. Равенството трябва да се постига не чрез закони, а чрез поведение.
<P>
Като работеща майка през всичките 30 години от професионалния ми живот никога не съм била наемана на работа или повишавана на основания, различни от моята квалификация и заслугите ми, и бих била оскърбена, ако някой ми осигури специално третиране само заради хромозомите, които нося. Същевременно аз имам специални искания към Парламента за защита на жените по света.
<P>
Бих искала проблемът с изземването на земи в Испания да бъде разискван и решен, за да се сложи край на страданията на много жени и мъже, които рискуват къщите им да бъдат разрушени и които не могат да живеят в тях. Не смятате ли, че става въпрос за насилие?
<P>
Искам Парламентът да спре финансирането от ЕС за регионите, където се извършва това явно нарушение на правата на човека. Не смятате ли, че става въпрос за насилие?
<P>
Бих искала Парламентът да изслуша и да защити онези, които искат да споделят загрижеността си относно структурните нередности, засягащи европейския бюджет, както направих аз преди осем години, и да гарантира, че тяхната съдба няма да бъде като моята. Нима това не е насилие?
<P>
Бих искала да не освобождавате Европейската комисия от отговорност, докато одиторите не дадат 100% яснота по бюджета без резерви. Ето как искам Парламентът да отдаде почит на жените и мъжете от Европа, които със своите данъци правят възможно съществуването на този Европейски съюз.
<SPEAKER ID="031" NAME="Krisztina Morvai" AFFILIATION="NI">
(HU) Аз бих искала да посоча на колегите си, че е сериозна грешка да се говори изобщо за европейските жени и за правата на живеещите в Европейския съюз жени, без да се вземе под внимание второразредното положение на жените в посткомунистическите държави-членки от Централна и Източна Европа. Дойде време ЕС да се посвети на мисия за събиране на факти, за да разследва особената липса на права за тях и на основата на резултатите да действа срещу съществуващата сериозна дискриминация на жените в рамките на самата Европа.
<P>
Ще посоча само два аспекта. И двата са свързани с глобализацията, неолибералната икономика, либерализираната свободна търговия и техните отрицателни страни. Първият е, че многонационалните компании, както и големите европейски дружества, регистрирани в ЕС, използват различни стандарти на трудово законодателство и здравословни условия на труд. Имам предвид например големите търговски вериги, хипермаркетите като намиращите се от двете страни на границата между Австрия и Унгария. Една и съща компания прилага различни стандарти относно почивките, обедната почивка и предизвестието за напускане. Тя държи служителките си от Източна Европа, в случая от Унгария, във фактическо робство.
<P>
Втората - напълно неизследвана - област е миграцията на жени в рамките на Европейския съюз. Жените в Централна и Източна Европа, на които се гледа като на втора класа хора, например унгарките, търсят работа като домакински персонал в Западна Европа и живеят като прислуга, като икономически бежанци, на които често се налага да оставят децата си в родните места. От гледна точка на техните права и достойнство положението им е в много по-голяма степен сходно с това на жените от развиващите се страни в Третия свят, отколкото с това на техните посестрими в Западна Европа, които са гражданки на държави-членки на ЕС. Това налага незабавни действия.
<SPEAKER ID="032" NAME="Председател">
Позволете ми да приветствам горещо члена на Комисията г-н Дали. Добре дошли, г-н Дали. Членът на Комисията ще направи изявление от името на Комисията.
<SPEAKER ID="033" NAME="Джон Дали" LANGUAGE="EN">
Г-н председател, много се радвам, че първото ми посещение на пленарна сесия на Европейския парламент се осъществява в такъв важен ден - 8 март, Международният ден на жената. За мен също така е чест да представлявам Комисията, и по-специално заместник-председателя г-жа Рединг, която ще води усилията на Комисията за защита на основните права.
<P>
Това е уникална възможност за колективно отбелязване на икономическите, политическите и социалните достижения на жените в миналото, настоящето и бъдещето. През 1957 г. равенството между половете беше закрепено в европейските Договори. Оттогава насам значителен брой правни инструменти, последвани от много решения на Съда на Европейския съюз, създадоха правен арсенал на равнището на ЕС.
<P>
Бих искал да ви припомня, че не само равенството между половете е основна ценност, закрепена в Договора, но също така политиките за равенството между половете се доказаха като фактори на икономическото развитие. Миналия петък председателят на Европейската комисия и заместник-председателят г-жа Рединг препотвърдиха ангажираността на Комисията с ценностите на равенството между половете, като представиха Харта на жените.
<P>
Хартата на жените представлява политическият ангажимент на Комисията за напредък в равенството между жените и мъжете в пет области: равна степен на икономическа независимост, равно заплащане за равен труд или за труд с равна стойност, равнопоставеност в управлението, достойнство, неприкосновеност на личността и предотвратяване на насилието на полова основа и равнопоставеност на половете отвъд границите на Съюза.
<P>
През септември 2010 г. Хартата на жените ще бъде последвана от нова всеобхватна стратегия за равенство между жените и мъжете. Тази стратегия ще изрази принципите на Хартата на жените в конкретни действия, които да бъдат изпълнявани през идните пет години.
<P>
Това са амбициозни проекти и цели, които Комисията няма да може да постигне сама. Ще е необходимо тя да работи в тясно сътрудничество с основните си партньори на равнище ЕС и по-специално с вас, Европейския парламент, и с комисията FEMM. Международният ден на жената е прекрасна възможност да напомни на всички нас за този ангажимент.
<SPEAKER ID="034" NAME="Председател">
С това приключват изказванията, свързани не само с Международния ден на жената, но и с нашите постоянни усилия за постигане на равни права за жените и премахване на насилието.
