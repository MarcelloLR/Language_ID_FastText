<CHAPTER ID="005">
СУИФТ (разискване) 
<SPEAKER ID="089" NAME="Председател">
Следващата точка са изявленията на Съвета и на Комисията относно СУИФТ.
<SPEAKER ID="090" NAME="Диего Лопес Гаридо" LANGUAGE="ES">
Г-н председател, г-жо Малмстрьом, госпожи и господа, миналия месец, на 24 март, Комисията прие препоръка към Съвета да разреши започване на преговори за споразумение между Европейския съюз и САЩ за предоставяне на достъп на Министерството на финансите на САЩ до данни за финансови съобщения с цел предотвратяване и борба срещу тероризма и неговото финансиране.
<P>
Препоръката беше веднага предоставена на докладчика и някои от членовете на Европейския парламент и препратена на Съвета на Европейския съюз.
<P>
Съветът на Европейския съюз остава убеден в необходимостта от такова споразумение и следователно изцяло подкрепя препоръката на Комисията да бъде договорено споразумение относно Програмата за проследяване на финансирането на тероризма (ППФТ). Проектомандатът на Комисията беше внимателно проучен в рамките на Комитета на постоянните представители (Корепер) и по принцип препоръката на Комисията ще бъде подложена на гласуване на следващото заседание на Съвета и ние ще гласуваме в нейна подкрепа, вземайки предвид, разбира се, позицията на Парламента и мненията, които ще бъдат изказани по темата в залата днес.
<P>
Съветът е съгласен с Парламента, че бъдещото споразумение, известно като споразумението СУИФТ, трябва да съдържа достатъчни гаранции и защитни мерки. Следователно той приема нагласата, изразена от Парламента, че е от съществено значение във всички случаи да се спазва Хартата на основните права на Европейския съюз, по-конкретно член 8 от нея, Договорът от Лисабон и Европейската конвенция за правата на човека. Освен това има основополагащи принципи, които трябва да се спазват при предаване на лични данни, като правото на лицето, чиито данни се обработват, да бъде информирано или правото на корекция или заличаване на такива данни, ако са неверни.
<P>
Всички права, свързани със защитата на данните, трябва да бъдат гарантирани без дискриминация; с други думи, гражданите на Европейския съюз трябва да бъдат третирани по същия начин, както и гражданите на САЩ.
<P>
Смятаме, че може да се стигне до съгласие за срока на споразумението, което ще се подпише със САЩ, и се надявам той да бъде около пет години.
<P>
Колкото до обмена на данни с трети страни нашето разбиране е, че когато компетентните органи в САЩ имат основания да смятат, че има данни, които могат да помогнат на органите в други страни да преследват терористични престъпления, тези данни трябва да се използват. Нещо повече, именно това позволява европейското законодателство. Съгласно европейското законодателство при подобни обстоятелства, когато държава-членка е получила информация от други държави-членки, тази информация може да бъде предавана на трети държави с цел борба срещу тероризма.
<P>
След това стои и въпросът за изпращането на данни на едро, които не във всички случаи са свързани с конкретно предположение, и това нещо трябва да се запази поради технически причини и също от гледна точка на ефикасността, тъй като често е важно да има на разположение определен обем данни, от който да се правят изводи при преследването на тероризма. Този вид изпращания на данни трябва, разбира се, да бъдат възможно най-конкретни и ограничени и винаги трябва да има съвсем ясна цел: преследването на определени терористични престъпления, което е целта, оправдаваща съществуването на такъв вид споразумение.
<P>
Като резултат имаме подробен проектомандат от Комисията. Мисля, че това е един добър проект, който защитава основните права на хората, отчита ефикасността на този вид споразумения, основава се на реципрочност и пропорционалност при събирането на данни. Той със сигурност се опира върху контрола на резултатите от действието на тези споразумения - както също се споменава в препоръката на Комисията - не на последно място, от страна на Парламента, който е най-тясно свързан с тези преговори като цяло.
<P>
Парламентът с основание смята, че и той трябва да вземе участие в споразумението и затова ние сме съгласни, че той трябва да получава адекватна информация и че Комисията, като договарящ това споразумение, трябва да предоставя тази информация на всеки етап от преговорите.
<P>
Съветът разбира също, че Парламентът трябва да има улеснен достъп до класифицираните части на международните споразумения, за да може да извършва оценката си в случаите, в които има право на одобрение. Освен това трябва да спомена, че в заявлението си от 9 февруари 2010 г. Съветът обеща да договори междуинституционално споразумение с Парламента по въпроса. От името на Съвета имам удоволствието да потвърдя това обещание днес.
<SPEAKER ID="091" NAME="Сесилия Малмстрьом" LANGUAGE="EN">
Г-н председател, събирането на данни за ППФТ е важно за борбата срещу тероризма. Знаем, че данните от ППФТ бяха от полза за предотвратяването на терористични нападения в Европа например течните бомби през 2006 г. на летище Хийтроу. Следователно ППФТ е важна не само за САЩ, но също и за Европа.
<P>
Наскоро се срещнах с министъра на вътрешната сигурност на САЩ Наполитано и обсъдихме въпроса. Те са напълно наясно с необходимостта да бъде реформирано временното споразумение, което имахме, но са също така загрижени относно редица информации, насочващи към известни терористи, с които вече не разполагаме. Така че трябва да се заемем с пропуските в сигурността, но и да направим това по начин, осигуряващ пълно зачитане на основните права и достатъчно равнище на защита на данните.
<P>
Ето защо след последното ни обсъждане по тази тема Комисията без отлагане пристъпи към работа по нов мандат за едно ново споразумение ЕС-САЩ по ППФТ. Мисля, че мандатът е амбициозен, но реалистичен. Той балансира опазването на колективната ни сигурност, като в същото време разглежда основните права и защитата на данните въз основа на резолюциите на Парламента от септември миналата година и февруари на настоящата година.
<P>
Искам да благодаря на докладчика, г-жа Hennis-Plasschaert, за много градивното сътрудничество, което имахме. Комисията се постара да поддържа връзка с нея и съдокладчиците и докладчиците в сянка по въпроса. Благодарна съм и на председателството за извършената от него работа при опита да прокара материала през Съвета.
<P>
Опитахме да отразим загрижеността, изказана в резолюциите на Европейския парламент. Данни ще се обработват единствено с цел тероризъм. Исканията трябва да се основават на решение на съдебен орган. Трети страни не следва да получават данни на едро. Ще търсим реципрочност. Изпращането ще става въз основа на вече подадена информация, данните относно Единната зона за плащания в евро (ЕЗПЕ) ще бъдат изключени и ще се занимаем също с въпроса за съдебната защита на недискриминационна основа. Аз ще се погрижа Комисията да държи Парламента изцяло и пряко информиран през целия процес на преговорите. Имаме за цел да подпишем това споразумение преди края на юни, за да може Парламентът да го гласува през юли.
<P>
По въпроса за изпращане на данни на едро съм наясно, че той е повод за голяма загриженост за Европейския парламент, но вие също разбирате, че без изпращане на данни на едро няма да има ППФТ. Обаче чрез правно обвързващи защитни мерки ще се осигури да няма абсолютно никакъв достъп до данни, освен ако е налице обективно проверена причина да се смята, че установено лице е терорист, заподозрян терорист или финансира тероризъм и че изпращането на данни е анонимно. Изпращането на данни на едро е свързано с отговорности и ние ще се стремим към по-нататъшно намаляване на обема на данните при преговорите. Но тук трябва да бъдем и реалисти. Малко е вероятно да се стигне до огромно намаляване при неща, които вече са целенасочени искания.
<P>
Реципрочността е част от мандата. Предвиденото споразумение ще наложи правно задължение на Министерството на финансите на САЩ да споделя насочваща към терористи информация с партньорите си от ЕС и ще позволи на органите от ЕС да предприемат проверки, опирайки се на ППФТ, при вече установени заподозрени в тероризъм в ЕС. Ако ЕС разработи нещо подобно - например ППФТ на ЕС - американците трябва да ни помогнат и в това. Комисията е готова да започне такива обсъждания с държавите-членки.
<P>
Мандатът призовава за петгодишен срок на съхранение за неизвлечени данни. Мисля, че това донякъде е оправдано, имайки предвид, че също петгодишен е и срокът за данните за финансовите транзакции, от който се ръководят банките според законодателството на ЕС срещу изпирането на пари, но съм готова да чуя мненията на Парламента по темата и да отнеса въпроса към Съвета до края на седмицата.
<P>
В заключение, според мен проектомандатът е едно наистина подобрение по същество. Той отчита загрижеността на Парламента, изразена във вашите резолюции. Той отчита призива на докладчика за двоен подход, чрез който би могло да се стигне до ППФТ на ЕС дори и това, разбира се, да е нещо, което трябва да обсъдим вътрешно в ЕС. Това не е част от преговорите. Той разглежда отношенията ЕС-САЩ в тази област като между равни партньори, което е дългосрочната цел в това отношение.
<SPEAKER ID="092" NAME="Simon Busuttil" LANGUAGE="EN">
Г-н председател, първото нещо, което трябва да се каже, е, че Парламентът иска споразумението. Разбира се, Парламентът не иска споразумение на всяка цена, а и трудността се крие в подробностите. Ето какво ще обсъждаме днес в залата.
<P>
След гласуването през февруари бяха извлечени две ясни поуки. Първата поука е, че Европейският парламент има нови правомощия, той има ясни правомощия; той има думата и желае да упражнява тези правомощия. Той ще прави това конструктивно и отговорно, но ще упражнява правомощията си. Втората извлечена поука е, че първото споразумение не беше достатъчно добро и трябва да бъде усъвършенствано.
<P>
Силно приветствам готовността на Комисията да излезе с мандат, както тя направи възможно най-скоро след вота през февруари, и също очаквам с нетърпение мандатът да бъде одобрен възможно най-скоро от Съвета на министрите. Както казах, Европейският парламент иска споразумението и ние изложихме подробно това, което искаме в резолюцията, която получи широка подкрепа в залата и определено от водещите групи в Парламента.
<P>
Г-жо член на Комисията, данните на едро са открит въпрос за нас и Вие много добре знаете, че това, което изискваме във връзка с данните на едро, ще наложи преосмисляне не само от страна на партньорите ни в САЩ, но също и от наша страна. Какво по-точно ние, тук в Европа, искаме за нас? Искаме ли наша собствена европейска ППФТ и по какъв начин ще я постигнем? Безспорно данните на едро са открит въпрос и то такъв, който не може да бъде заобиколен. С него трябва да се ангажираме.
<P>
През следващата седмица ще се заемем с подробностите в разговорите с нашите колеги от Конгреса на САЩ, когато мисия от Парламента ще посети САЩ.
<P>
През следващата седмица мисия от Европейския парламент ще отиде в САЩ и ще обсъдим това с колегите си в Конгреса, но също и с компетентните органи в САЩ. Имаме голямо желание да го направим по градивен начин. Искаме да отидем и да покажем на компетентните органи в САЩ, че говорим сериозно. Искаме споразумение, но имаме и поводи за загриженост и за тях трябва да се потърси решение.
<SPEAKER ID="093" NAME="Birgit Sippel" LANGUAGE="DE">
Г-н председател, искам да възразя на изказалите се до момента по един въпрос. Аз нямам интерес да се стигне до споразумение възможно най-скоро, а да се постигне такова, което да е възможно най-доброто. Качеството трябва да е по-важно от сроковете. Искам да направя една предварителна бележка. Европейският парламент вече веднъж отхвърли споразумението и един аспект наред с многото причини, свързани със съдържанието, беше липсата на участие на Европейския парламент.
<P>
Предвид на актуалните събития от седмицата, ние решихме да не приемаме решения в Парламента. След това идва решението Съветът да бъде призован да отложи своите решения, докато ние бъдем в състояние да приемем нашите. Сега съм доста изненадана, че има членове в залата, които не приемат собствените си решения сериозно, а си мислят: да, въпреки това Съветът може просто да реши. Не мисля, че трябва да се отнасяме така към решенията си. Все още съм на мнение, че Съветът трябва също да задържи решението си за след 6 май, когато ние вече ще сме взели решение. Сигурна съм, че това не би било недостатък и че САЩ биха проявили разбиране.
<P>
Колкото до самия проектомандат, гледам благосклонно на факта, че Комисията се е ангажирала да отговори на исканията ни. При все това желая ясно да кажа, че все още трябва да се внесат съществени изменения в мандата за преговори. Те са необходими, ако искаме мнозинство от Европейския парламент да гласува в подкрепа на едно ново споразумение. По мое мнение мандатът в този си вид не е достатъчно амбициозен, за да постигне това. Проблемът при изпращането на данни на едро остава нерешен. Ако компетентните органи в САЩ ни казват, че на месец става дума за конкретните данни на пет до десет човека, то тогава изпращането на милиони единици данни във връзка с европейските граждани със сигурност е непропорционално на целта.
<P>
Между другото, искам отново да кажа на Комисията и Съвета, че макар постоянно да се твърди, че това споразумение ще бъде много значимо като допълнително средство за борба срещу тероризма, доказателствата за това не са толкова убедителни, както все ни се казва. Дългият срок на съхранение на данните в САЩ също остава проблем. И тук мандатът не предлага решение. Необходим е съдебен орган на европейска почва, който не само да проверява законосъобразността на исканията на САЩ, но също и извличането на данните винаги, когато това става. Изпращането на информация на трети страни трябва да бъде регламентирано с ясни директиви. Необходим е амбициозен мандат с нашите искания. Само тогава ще можем да получим един наистина добър резултат, който да отговаря на нашите искания, имайки предвид защитата на данните, както и борбата срещу терора.
<P>
Най-накрая, имам още един конкретен въпрос към Съвета и Комисията. Как възнамерявате да гарантирате, че само данни, които са били по-конкретно поискани, ще се извличат и предават на други? Как ще изглежда това на практика? В САЩ? Или има други предложения?
<SPEAKER ID="094" NAME="Jeanine Hennis-Plasschaert" LANGUAGE="EN">
Г-н председател, аз също горещо приветствам днешното разискване, на което Парламентът ще изложи очакванията си във връзка с указанията за преговорите. Фактът, че Парламентът няма да гласува по резолюцията си тази седмица, безспорно е достоен за голямо съжаление, но това не трябва - и казвам това отново - не трябва да възпира Съвета да продължи с приемането по график. Мненията на Парламента се обявяват в хода на изказванията и не е тайна, че Съветът и Комисията вече са напълно наясно с резолюцията и съдържанието й. В тази връзка мога само да кажа, че оценявам новия дух на сътрудничество, показан и от Съвета, и от Комисията, да се ангажират със залата.
<P>
Сега, в съответствие с указанията за преговорите, предвиденото споразумение ЕС-САЩ трябва да осигури права на равно основание независимо от националността на лице, чиито данни се обработват в съответствие със споразумението. Сега въпросът ми е какво означава това? Какви са тези конкретни права в този случай по отношение например на достъп, корекции, заличаване, обезщетения и съдебна защита? Моля да ме осведомите по въпроса. Освен това искам да подчертая, както сториха колегите ми, че принципите на пропорционалност и необходимост са от възлово значение за предвиденото споразумение. Фактът - и отново казвам това - фактът, че доставчиците на данни за финансови съобщения не могат по каквато и да било причина да проверяват съдържанието на съобщенията, които водят до изпращането на данни на едро, не може да бъде решен чрез механизми на последващ преглед и контрол, тъй като основните принципи на законодателството за защита на данните вече са нарушени.
<P>
Ако бъдем честни, имам някои съмнения дали този въпрос ще бъде решен въз основа на сегашните указания за преговорите. Освен това е важно да се знае, че споразумението за взаимна правна помощ не се явява адекватна основа за исканията за получаване на данни за целите на ППФТ. Все пак споразумението за взаимна правна помощ не важи по отношение на банкови преводи между трети страни и би изисквало предварителна идентификация на определена банка, докато оперативната група на полицейските началници се занимава с проверки на парични преводи. Поради това е от възлово значение - и искам да подчертая това - поради това е от възлово значение преговорите да бъдат съсредоточени върху намиране на решение как едното да бъде направено съвместимо с другото. Можем, разбира се, да настояваме за реорганизация на ППФТ, но честно казано в крайна сметка това не зависи наистина от нас и следователно мога само да призова Съвета и Комисията, както направи г-н Busuttil, да се занимаят незабавно с основните въпроси на политиката.
<P>
Очаквам ясен и обвързващ ангажимент от страна на Съвета и Комисията да предприемат всичко необходимо, за да се въведе реално едно трайно, правно издържано, европейско решение за извличането на данни на европейска почва. Искам отново да подчертая, че изпращането и съхранението на данни на едро при чужди сили, дори и ако става дума за най-добрите ни приятели, е и остава по същество непропорционално. То бележи огромно отстъпление от законодателството и практиката в ЕС. Принципите на правовата държава са от възлово значение и в тази връзка Парламентът трябва да бъде изключително внимателен при оценката на бъдещи споразумения като това, което обсъждаме днес.
<P>
Подкрепям, както и други, един силен, отворен към света ЕС, който да е способен да действа рамо до рамо, като равноправен партньор, със САЩ. В тази връзка мога само отново да подчертая, че ЕС е този, който трябва да определи принципите как Европа ще сътрудничи със САЩ за борба срещу тероризма, включително в правоприлагането и използването на данните, събирани за търговски цели. Целта трябва да бъде постигане на правилно решение, като законните европейски искания за справедлива, пропорционална и законосъобразна обработка на личната информация са от най-голяма важност и трябва да бъдат защитавани винаги. Сега е ред на Съвета и Комисията да превърнат това в конкретни действия възможно най-скоро и да договорят споразумение, което да отговори на всички очаквания на ЕС и САЩ.
<SPEAKER ID="095" NAME="Jan Philipp Albrecht" LANGUAGE="DE">
Г-н председател, искам да благодаря на председателството и на Вас, г-жо Малмстрьом, за казаното. Председателството с основание отбеляза, че споразумението за ППФТ за обмен на банкови данни СУИФТ се отнася за принципи. Отнася се за основни конституционни принципи, за защитата на неприкосновеността на личния живот - член 8 от Хартата на основните права и член 8 от Европейската конвенция за правата на човека. Обаче то се отнася също така и за ефикасна правна защита и справедливи процедури - членове 6 и 13 от Европейската конвенция за правата на човека. То се отнася за истинска пропорционалност от конституционна правна гледна точка - подчертавам от конституционна правна гледна точка, тъй като не става дума просто за получаване представа за пропорционалност; изисква се реално доказателство за нуждата от и годността на дадена мярка и накрая и за самата пропорционалност.
<P>
Тук отново трябва да поясня това, което други експерти и дори разследващите органи заявиха нееднократно. По мое мнение не може да бъде доказано, че масовото изпращане на лични данни без конкретни първоначални подозрения е изобщо оправдано и че не разполагаме със значително по-малко интензивни средства за намеса, които биха били достатъчни за преследването на тези цели. Без предварително решение в конкретен случай въз основа на съществуващи съмнения всеки достъп до банкови данни на европейските граждани е непропорционален. Следователно трябва да се осигури изключване изпращането на данни на едро.
<P>
В противен случай споразумението би се явило нарушение на съществуващите европейски и международни договори и именно това повечето европейски съдилища направиха пределно ясно в решенията си до момента - по-конкретно Федералният конституционен съд на Германия през март - когато ставаше дума за съхранение на данни. Следователно Парламентът не може и не трябва да прави компромиси по предходните си позиции, а да осигури съвместимост с правото на ЕС по време на и след преговорите, при необходимост с всички средства, включително чрез отнасяне на мандата и резултатите от преговорите до Съда на Европейския съюз.
<P>
Затова призовавам Комисията и Съветът ясно да поставят условията на Парламента пред САЩ и да осигурят необходимите убедителни доказателства за пропорционалност. В противен случай Парламентът пак няма да бъде в състояние да приеме споразумение за ППФТ.
<SPEAKER ID="096" NAME="Charles Tannock" LANGUAGE="EN">
Г-н председател, групата ECR подкрепи първоначалното споразумение относно СУИФТ на Съвета със САЩ и тяхната програма за проследяване на финансирането на тероризма за изпращане на данни за финансови съобщения при спазване, разбира се, на определени защитни мерки. Тогава ние отхвърлихме антиамериканските настроения, както прикрити, така и открити, които са характерни за някои в залата.
<P>
Америка носи едно твърде несъразмерно бреме по целия свят за осигуряване на свободата на всички ни. Искаме да видим ЕС да прави повече, а не по-малко в подкрепа на принципната водеща роля на Америка в борбата срещу тероризма. Поради това разглеждахме споразумението СУИФТ като жизнено важно средство, което да помогне за отстраняването на тумора на финансирането на тероризма и за защита на гражданите от двата бряга на Атлантика. Обаче, макар със съжаление да наблюдавах отхвърлянето на договореността, не бях особено изненадан.
<P>
Без съмнение Парламентът изпробваше възможностите си и нямаше търпение да направи демонстрация на новите си правомощия съгласно Договора от Лисабон, но временната кончина на споразумението СУИФТ, докато от Комисията се очакваше сегашното по-добро предложение, може би в крайна сметка е за добро, тъй като послужи за предупреждение за администрацията на президента Обама, която, както и предшествениците си, изглежда има твърде бегла представа за ЕС и неговите институции - по-специално за Парламента.
<P>
Изглежда сред американските дипломати има недостатъчно разбиране на увеличените правомощия и влияние на членовете на ЕП. Писмото, изпратено от държавния секретар Клинтън до председателя Buzek, повдигащо въпроси във връзка със СУИФТ, за съжаление безкрайно закъсня. Нещо повече, то беше възприето от много от колегите в залата в най-добрия случай като наивно, а в най-лошия - като арогантно, тъй като пренебрегна това как нашият Парламент действа чрез политическите групи.
<P>
САЩ имат едно почти невидимо лобистко присъствие в Парламента. Сравнете го с това на малки страни като Израел, Тайван и Колумбия, да не говорим за гиганти като Индия и Китай, които влагат сериозни дипломатически ресурси за създаване на отношения с Парламента. Като следствие в дипломатическо отношение на равнище ЕС те са се наместили в по-горна категория, отколкото им отговаря, докато Америка далеч не използва потенциала си. Удивително е, че двустранното посолство на САЩ в Белгия е все още два пъти по-многобройно от мисията им в Европейския съюз.
<P>
Аз, обаче, съм окуражен от факта, че новият американски посланик в ЕС, Уилям Кенард, изглежда оценява значението на членовете на ЕП и това сега се докладва обратно във Вашингтон. Надявам се мандатът му в Брюксел да съвпадне със значителен напредък от гледна точка отношенията на Америка с нас, членовете на ЕП, и че обявеното посещение на вицепрезидента Байдън ще бъде отличен старт, тъй като никой не желае да види как трансатлантическото партньорство укрепва повече от мен.
<P>
Следващото препятствие, разбира се, ще бъде прокарването на новото споразумение СУИФТ през залата, но също и на споразумение за данни от досиетата на пътниците (PNR данни), което по мое мнение ще се окаже не по-малко дискусионно.
<SPEAKER ID="097" NAME="Marie-Christine Vergiat" LANGUAGE="FR">
Г-н председател, госпожи и господа, ето че пак обсъждаме мандата на Комисията и на Съвета във връзка с проекта СУИФТ. Проектомандатът, който ни се предлага днес, със сигурност отговаря на някои от исканията, поставени от Европейския парламент в резолюцията му от септември 2009 г., но много елементи остават незавършени.
<P>
Такъв е случаят например за продължителността на срока, през който се съхраняват данните, и за възможностите за нашите съграждани от ЕС да подават жалби. Федералният закон на САЩ за защитата на личните сведения дискриминира лицата, които не са граждани на САЩ: дори представителите на Комисията признават това. Освен това неведнъж ни се казва, че СУИФТ не може да обработва данни на отделни лица, тъй като няма възможности - по-конкретно технически възможности - да прави това.
<P>
Следователно все още стои огромният проблем относно пропорционалността на извършваното изпращане. Както самата Вие ни казахте, г-жо член на Комисията, все още има поводи за загриженост по отношение изпращането на данни на едро. Съжалявам, но що се отнася до мен, аз нямам доверие в начина, по който органите на САЩ действат в тази област. Обоснованото подозрение не може да бъде достатъчно. Вредите, причинени от САЩ в борбата срещу тероризма, са добре известни.
<P>
Както каза г-жа Sippel, качеството трябва да има предимство пред количеството. Да, един европейски орган трябва да е в състояние да има реален контрол върху данните, които ще се изпращат. Все още очакваме гаранции в тази област, с които да се защитят правата на нашите граждани и на всички, пребиваващи в Европа.
<P>
Приветстваме постигнатия напредък, но той все още не е достатъчен. Да, нашите съграждани имат право на сигурност, но те имат право на нея във всички области. В момент, в който много от нашите съграждани по-добре осъзнават защитата на личните сведения и личните данни - нещо, което ясно се изразява в много от изказванията в залата - сме длъжни да продължим да Ви предупреждаваме и да Ви казваме с пълното съзнание, че по наше мнение принципите на необходимост и пропорционалност все още не са спазени.
<SPEAKER ID="098" NAME="Mario Borghezio" LANGUAGE="IT">
Г-н председател, госпожи и господа, искам да използвам възможността да подчертая логичността на Вашата бележка, че Европейският парламент не трябва да забравя също за ролята и значението на италианския език, на използването на италианския език, който толкова е допринесъл за европейската култура.
<P>
Връщайки се на разглежданата тема трябва да се каже, че в крайна сметка след застоя, създаден решително от Европейския парламент, който в този случай изглежда не оцени в пълна степен спешната и остра необходимост да не се подкопава по никакъв начин, по никаква причина, една основна потребност на Запада и на Европа, а именно да се защитава от тероризма.
<P>
Разбира се, абсолютно вярно е, че трябва да има баланс, пропорционалност, че правата на гражданите и правото на неприкосновеност на личния живот не бива да се жертват без мярка и че възможността за гражданите да подават жалби или за обжалване пред съда срещу всички решения, взети на база на системата СУИФТ, трябва да бъдат гарантирани - също както в тази нова редакция от Комисията, която е приела много от най-важните съображения, поставени от Европейския парламент - гаранции.
<P>
Следователно според мен указанията в мандата за преговори, приет от Комисията във връзка със СУИФТ, трябва да се разглеждат като по същество обосновани от гледна точка осигуряване, повтарям, на ефикасно и необходимо сътрудничество с органите на САЩ що се отнася до проследяване на финансови транзакции за борба с и предотвратяване на терористичната заплаха - това, разбира се, е от двустранен интерес, тъй като Европа също трябва да помни да се защитава срещу тероризма; видели сме твърде много очевидни и също изключително сериозни доказателства за тероризма - и да се осигури демократичен контрол върху потока данни, възложен на Европейския парламент, който поради това се явява най-надеждната форма на защита, която може да има за личните данни на европейските граждани и за правото им на защита във всички подходящи форуми. Мандатът също възприема много от предложенията, внесени от нас, членовете на ЕП, и това говори много за значението на Европейския парламент и за новата роля, възложена му от Договора.
<P>
Освен това трябва да помним, че споразумението предвижда реципрочност от САЩ, ако Европейският съюз успее да задейства европейска програма за проследяване финансирането на тероризма.
<P>
Европа трябва да премине към действие - във всеки случай тя не трябва бъде все на опашката - трябва да премине към действие и самата тя да внесе жизнено важен принос и информация. За системата за PNR данни, която ще бъде обсъдена по-късно, е валидна същата логика: една мярка за разпознаване на пътниците, отново с цел борба срещу тероризма, е абсолютно от ключово значение.
<SPEAKER ID="099" NAME="Ernst Strasser" AFFILIATION="PPE">
(DE) Г-н председател, г-жо член на Комисията, госпожи и господа, ние от групата на Европейската народна партия (Християндемократи) искаме споразумение. Искаме едно добро партньорство с нашите американски приятели, преди всичко в областта на сигурността. Искаме едно добро споразумение и го искаме много скоро. Трябва да подчертаем, че сегашният момент отразява духа на Лисабон по начин, по който това рядко е ставало досега. След резолюцията на Парламента в средата на септември, след решенията на Съвета в края на ноември, след обсъжданията от януари/февруари и след ясната позиция на Парламента през февруари сега вече имаме положение, което е добър пример за сътрудничество между Комисията, Съвета и Парламента. Искам наистина да Ви благодаря, г-жо член на Комисията, а също и на Съвета, за новото начало, което поставихте най-вече Вие и членът на Комисията Рединг. Това е пример какво европейските граждани искат по отношение обхвата на дейността, как европейските граждани искат да ни виждат да постигаме решения заедно - не само европейските граждани, а и преди всичко тези, които гледат и слушат в залата днес. В този момент искам по-специално да приветствам нашите приятели от Рейн и Хунсрюк и нашите приятели от Австрия, които са тук днес.
<P>
Ние в нашата група не търсим проблеми, а се борим за решения. Трябва да подчертая, че цял набор отлични предложения за решения бяха намерени, които изложихме в резолюцията от септември, било то по въпроса за данните на едро, трети страни, срока, заличаването или други въпроси. Това са въпросите, по които трябва да преговаряме сега.
<P>
Доста съм учуден от нашите колеги от групата на Зелените/Европейски свободен алианс и от Конфедеративната група на Европейската обединена левица - Северна зелена левица, които по онова време се въздържаха по резолюцията и отказаха да дадат принос, а сега призовават за нея. Поради това ви каня да се присъедините. Помогнете ни да преговаряме и заедно ще постигнем един добър резултат. Както беше посочено тук, в бъдеще трябва също да работим, за да се осигури, че ще ускорим разработката на ППФТ и вие също казахте това във вашите изявления Да, ще се нуждаем от тези инструменти и следва да се придържаме към графика точно както е бил замислен от Вас, така че да можем да обсъдим резултатите от Вашите преговори к в Парламента преди края на лятото и се надявам също да можем да стигнем до решения.
<P>
Смятам, че начинът, по който проведохте обсъжданията, включително по Вашия план за действие, който искам да подкрепя изцяло, може да се приложи и по въпросите, засягащи споразумението за PNR данните, Шенгенската информационна система (ШИС) и по други въпроси.
<SPEAKER ID="100" NAME="Kinga Göncz" AFFILIATION="S&amp;D">
(HU) Искам да припомня, че противно на по-раншните отрицателни очаквания, които предхождаха гласуването на Парламента "против", имаше всъщност и няколко положителни неща и изглежда, че ще има по-добро от очакваното споразумение между Европейския съюз и САЩ; ако всичко мине добре, то ще бъде сключено до лятото. От онзи момент за нас стана ясно преди всичко, че САЩ са далеч по-отворени към резервите и за намиране на конструктивни решения за резервите на Европа, отколкото мислехме преди това.
<P>
Според мен всички открихме, че сътрудничеството е за предпочитане и че диалогът между Съвета и Парламента е по-тесен, и мисля, че е важно също членът на Комисията Сесилия Малмстрьом редовно да информира комисията по граждански свободи, правосъдие и вътрешни работи, докладчиците и докладчиците в сянка за развитието на въпроса. Мисля, че това е ключът, за да може наистина да продължат да се постигат добри споразумения в бъдеще. Мисля, че е важно да се каже това преди да преминем по-нататък.
<P>
Аз също искам да кажа нещо, на което наблегнаха неколцина, а именно, че Парламентът е ангажиран и че групата на Прогресивния алианс на социалистите и демократите също е много сериозно ангажирана да се осигури споразумение възможно най-скоро и да се осигури то да бъде едно добро споразумение, с други думи такова, което да отчита интересите на европейските граждани, включително тези във връзка със защита на данните им. Осъзнаваме и чувстваме отговорността, тъй като става дума за един много важен елемент в борбата срещу тероризма, дори и да не е единственият или дори най-важният елемент, но конкретният обмен на данни е много важен. Според нас мандатът в сегашния си вид дава решения за много проблеми, но оставя много други без решение. Засега няма решение на проблеми като споменатите по-рано от нашите колеги и които ще бъдат предмет на по-нататъшно обсъждане днес. Мисля, че двете седмици, с които разполагаме поради отлагането на вота вследствие проблемите с полетите, ни дават възможност; възможност да намерим решения на очевидните проблеми и да намерим отговори за въпросите и резервите, повдигнати от Парламента, за които още не сме намерили убедителни отговори. Би било добре, ако Съветът не стигне до решение, преди Парламентът да е имал възможност да гласува, тъй като това би могло да породи по-нататъшни трудности в близко бъдеще.
<SPEAKER ID="101" NAME="Sarah Ludford" AFFILIATION="ALDE">
(EN) Г-н председател, явно Комисията се вслуша. Проектомандатът наистина е безспорно подобрение в сравнение с предходни споразумения, макар и колегите ми да отбелязаха аспекти, където поводите ни за загриженост остават. Няма да повтарям тези поводи за загриженост, освен за да благодаря на колегата, г-жа Hennis-Plasschaert, за цялостната й усърдна работа за Парламента.
<P>
Искам да кажа нещо по процедурата и нещо по контекста. Неотдавнашният напредък е според мен свидетелство какво може да се постигне, когато партньорите се отнасят с уважение един към друг и се изслушват, приемат възраженията сериозно и полагат усилия за сближаване на мненията. Както и Комисията, аз наистина мисля, че органите в САЩ положиха това усилие за ангажиране и разбиране. Искам да благодаря на посланик Bill Kennard в това отношение. Той схвана много добре как работи Европейският парламент, може би дори доста по-добре от някои от нашите държави-членки.
<P>
Сега е необходимо Съветът да направи същото усилие и да приеме прогресивен мандат. Именно пропускът на Съвета миналия път да дойде при нас със сериозно предложение за подобрение, отговарящо на въпросите на членовете на ЕП, наложи да отхвърлим временното споразумение.
<P>
През последното десетилетие - това е бележката относно контекста - органите в САЩ и в ЕС винаги реагираха първосигнално (едва ли не като коленен рефлекс) на реалните или предполагаеми заплахи за сигурността. Понякога правителствата дори допускаха политика на бутафорни жестове или на дресьори на животни, имаща за цел да ги вкара в заглавията на медиите или да заклеймят опонентите си като нерешителни пред лицето на престъпността или тероризма. Не можем да продължаваме така и очаквам едно ново начало, когато ще основаваме решенията, особено за съхранение и изпращане на данни, на нашите основни твърди принципи на пропорционалност, необходимост и проверка на законосъобразността. Необходима е проверка на всички схеми и проекти, които са се натрупали безразборно. Окуражена съм, че - както аз го разбирам - членът на Комисията Малмстрьом планира да направи това, за да може да получим ясна картина за пропуските, дублиранията и прекалено натрапчивите мерки и да стигнем до една рационална и ефикасна рамка по сигурността, която да не ни лишава от гражданските ни свободи.
<SPEAKER ID="102" NAME="Judith Sargentini" AFFILIATION="Verts/ALE">
(NL) Г-н председател, с резолюция или без резолюция според мен последния път Съветът ни чу много ясно и отчетливо и знае съвсем добре какво трябва да направи. Парламентът е загрижен във връзка с основните права и опазването на неприкосновеността на личния живот на гражданите, както и за защитата на данните. Това са основни права и скромният анализ на икономическата ефективност не е уместен, когато става дума за тях. Основанието, сочено за искане на данни на едро - че е технически невъзможно нещата да бъдат свършени дори малко по-прецизно - ми изглежда доста странен аргумент. Нито за момент не вярвам това да е технически невъзможно; според мен това е по-скоро въпрос на пари и разходи. Както казах, когато се отнася за основните права, въпросът не е просто колко струва нещо.
<P>
Освен това е важно сега Европа да се постави като равноправен партньор в преговорите, а не като такъв, който просто се опитва да се хареса или изчаква САЩ да определят правилата. Парламентът е дал на Съвета и Комисията право и място за маневриране, за да подхожда сериозно към тази роля оттук нататък и в това отношение бих поискала от Комисията и Съвета да държат сметка за европейската Конвенция за защита на правата на човека и основните свободи, която е в сила понастоящем. Това също ще трябва да бъде включено във Вашия мандат и в резултата от преговорите Ви. Надявам се да се върнете с правилните резултати, надявам се да използвате властта и правата, които Ви дадохме миналия път, и ще очаквам това, което ще имате да покажете, когато се върнете.
<SPEAKER ID="103" NAME="Marek Henryk Migalski" AFFILIATION="ECR">
(PL) Г-н председател, САЩ са единствената световна свръхсила днес. Те са една абсолютна и многоизмерна свръхсила - в културно, военно и икономическо отношение. За щастие тази свръхсила е настроена приятелски към нас и се опира на същите ценности и основи, върху които е изграден и Европейският съюз.
<P>
Следователно трябва да оценяваме това и да подкрепим САЩ в благородната кауза за борбата срещу тероризма, тъй като по-конкретно Западна Европа беше защитавана от САЩ от комунизма в течение на много десетилетия. Само благодарение на САЩ свободна Европа беше свободна 40 години. Днес САЩ оказват много силна подкрепа на целия свободен свят, така че той да може да бъде свободен от тероризъм. Сравнението между САЩ и Европейския съюз по отношение усилията, финансовите разходи и технологиите, отделяни за борбата срещу тероризма, би поставило в неловко положение европейските държави и Европейския съюз.
<P>
Следователно ако можем да направим нещо, за да помогнем на САЩ в борбата срещу тероризма - и именно така гледам на това споразумение - не бива да се колебаем. Трябва, разбира се, да спазваме принципите, за които говорихме, но това според мен е въпрос на сътрудничество между Съвета, Комисията и Парламента. Това, което се изисква от нас днес, е израз на политическа воля да се сключи такова споразумение. Мисля, че такава политическа воля трябва да присъства тук. САЩ трябва да сключат договорно споразумение с Европейския съюз, което ще бъде както приятелско, така и основано на партньорство.
<SPEAKER ID="104" NAME="Eva-Britt Svensson" AFFILIATION="GUE/NGL">
(SV) Г-н председател, искам да благодаря на Комисията и Съвета за напредъка, който все пак беше отбелязан от февруари насам, когато Парламентът направи правилното нещо - с други думи отхвърли споразумението СУИФТ. Парламентът сега има по-голяма възможност да поставя изисквания за съдържанието на споразумението. Една интелигентна Комисия и един интелигентен Съвет биха направили добре, ако се вслушат в исканията и възраженията, повдигнати от Парламента през февруари. Те са свързани с нашата свобода и граждански права, които са основата на принципите на правовата държава.
<P>
Ето защо не можем да допуснем масовото изпращане на данни без ограничения. Такова споразумение ще смеси заедно невинните граждани с тези, които може да са виновни. Можем да позволим изпращане на данни само когато има сериозни основания да се подозира, че въпросното лице е въвлечено в престъпления. Твърди се, че за това има неотстраними технически проблеми. Ако случаят е такъв, трябва да се запитаме дали законодателството ни трябва да се определя от технологията или от нашите основни свободи и граждански права. За мен отговорът е очевиден: законодателството ни трябва да се основава на нашите права.
<SPEAKER ID="105" NAME="Jaroslav Paška" AFFILIATION="EFD">
(SK) През февруари отказахме да ратифицираме споразумение за обработка и изпращане на данни, съдържащи се във финансови съобщения, за целите на програмата на Министерството на финансите на САЩ за наблюдение на тероризма. Причините за отказа са ясно изброени и включват по-конкретно:
<P>
нарушаване на основополагащите принципи на законодателството за защита на данните по отношение на голям брой граждани и поданици на Европейския съюз (до 90 милиона единици данни месечно),
<P>
липса на защита на гражданите на ЕС срещу злоупотреба с техните данни, предоставени по споразумението на САЩ и на трети страни, и
<P>
липса на истинска реципрочност, тъй като другата страна по споразумението не се е задължила да предостави информация от подобно качество и обхват на ЕС.
<P>
Много от тези недостатъци могат да бъдат отстранени в новото споразумение, но самият принцип за цялостно изпращане на всички данни от ЕС на САЩ, при което САЩ обработват, оценяват и съхраняват всички записи за финансовите операции в ЕС без ограничение, под претекст, че се търсят връзки с тероризма, не е защитим.
<P>
Този принцип трябва да бъде променена. Финансовите операции на европейските банки трябва да се обработват само по европейските правила и на европейска почва. Ние ще изпращаме на нашите приятели от САЩ само тези елементи, които наистина имат отношение към тероризма.
<SPEAKER ID="106" NAME="Carlos Coelho" AFFILIATION="PPE">
(PT) Г-н председател, г-н Лопес Гаридо, г-жо член на Комисията, госпожи и господа, в залата аз подкрепих споразумението, сключено между Европейския съюз и САЩ за взаимна съдебна помощ. Постъпих така, защото смятам трансатлантическото сътрудничество за много важно като цяло, и по-конкретно в областта на свободата, сигурността и правосъдието.
<P>
В пленарното заседание на 11 февруари гласувах против временното споразумение за изпращане на финансови данни, сключено между Европейския съюз и САЩ. Постъпих така в името на правомощията на Парламента, но също и защото споразумението беше неприемливо. В онова разискване призовах за спазване на принципите на необходимост и пропорционалност, както и за ненакърнимост и защита на европейските финансови данни.
<P>
Радвам се да отбележа в този момент новото отношение на Комисията и Съвета към сътрудничеството с Парламента. Мисля, че заедно ще успеем да утвърдим основните принципи, които трябва да ръководят и улесняват бъдещото сътрудничество между Европейския съюз и САЩ в борбата срещу тероризма. Надявам се загрижеността, изразена от Парламента в резолюцията му от септември 2009 г., да бъде надлежно отчетена в новото споразумение.
<P>
Повтарям, че трябва да има абсолютно спазване на принципите на необходимост, пропорционалност и реципрочност. Наблягам, че трябва да има основни защитни мерки, с които да се гарантира, че такива данни ще се съхраняват възможно най-кратко, колкото е строго необходимо, след което те ще се унищожават.
<P>
Повтарям искането, че обжалване по законен път трябва да бъде възможно и че трябва да се въведат подходящи гаранции относно изпращането на лични данни на трети страни. Преди всичко трябва да бъде доказано, че тези данни ще са полезни за предотвратяване на терористични актове или за уличаване на терористи.
<P>
Извън тази рамка няма да бъде възможно да се получи нашето съгласие. Европейският парламент ще бъде последователен в позициите, които винаги е заемал.
<SPEAKER ID="107" NAME="Emine Bozkurt" AFFILIATION="S&amp;D">
(NL) Г-н председател, г-жо член на Комисията, г-н Лопес Гаридо, проектомандатът, предложен от Европейската комисия, е крачка в правилната посока. Борбата срещу тероризма е приоритет за нас. Следователно е важно възможно най-скоро да приемем ново споразумение относно обмена на финансови данни със САЩ, но не на всяка цена. През февруари голямо мнозинство от нас каза "не" на едно негодно временно споразумение със САЩ; "не" на изключването на Европейския парламент, на органа, който представлява 500 млн. граждани. Гражданите не искат банковите им данни просто да се изпращат на САЩ без сигурни гаранции за правата им. Искаме споразумение със сигурни гаранции за защита на правата на нашите европейски граждани. Ако те не бъдат предложени според сегашния мандат за преговори, положението няма да се е променило много в сравнение с това от февруари. Трябва да имаме много сериозни причини, ако искаме този път да кажем "да". Съветът и Комисията трябва да информират Европейския парламент цялостно и пряко. Заслужава поздравления, че възраженията на Парламента във връзка с гаранциите за основните права и свободи по отношение защитата на личните данни са били отчетени. Те ще трябва да бъдат критерият за определяне дали данни се изпращат, или не заедно с критерия, според който данните трябва да имат отношение към борбата срещу тероризма.
<P>
Това са все хубави обещания, но съм любопитна как Съветът и Комисията ще защитят тези гаранции в практиката. Принципите на пропорционалност и ефикасност са от най-голямо значение. Също така, наистина ли САЩ ще направят същото за нас?
<P>
Това, което бих приветствала, е едно пълно, подробно описание на правата, които нашите граждани биха имали според евентуалното споразумение. Съветът и Комисията предлагат европейски орган да бъде натоварен с разглеждане на исканията от САЩ. Уважаеми Съвет и Комисия, каква форма смятате, че ще добие един такъв публичен орган в ЕС? Ще бъде ли това съдебен орган и ще имат ли гражданите възможността за съдебни производства, които са им гарантирани в Европа? Желая да чуя отговорите Ви.
<SPEAKER ID="108" NAME="Alexander Alvaro" AFFILIATION="ALDE">
(DE) Г-н председател, благодаря Ви, г-жо Малмстрьом. Представеният ни мандат за преговори показва преди всичко, че Комисията и Парламентът отново работят в едно направление и че сътрудничеството най-малкото започна добре. Фактът, че Европейският парламент отхвърли споразумението през февруари - и казвам това на всички, които го описаха като упражняване на правомощия - няма нищо общо с упражняването на правомощия; става дума за поемане на отговорност. Поемане на отговорност за правата на тези, които представляваме, а именно гражданите на Европа. Преговорите по новото споразумение за изпращане на банкови данни, които са в ход, преди всичко ще дадат отговор на възловия въпрос каква е позицията на Парламента и Европейския съюз относно уважението. Уважението между партньорите, уважението към гражданите и уважението към европейското законодателство.
<P>
Успяхме да включим много неща, които са важни за нас, в сегашния мандат за преговори. Резолюцията, която ще приемем през май, до голяма степен отразява нещата, които по-конкретно засягат защитата на нашите граждани, както техните данни, така и средствата за съдебна защита, включително екстратериториална защита, особено когато правата им могат да бъдат нарушени екстратериториално.
<P>
Говорихме много за изпращането на обобщени данни, така нареченото изпращане на данни на едро. Това, което трябва да поясним, е фактът, че в готовия мандат ние трябва да определим как и кога този проблем ще бъде решен. В противен случай ще бъде много трудно да обясним всичко това в светлината на вече формулираното до момента. Резолюцията на Европейския парламент подчертава това в два параграфа, мандатът за преговори - в един. Сигурен съм, че Комисията ще намери разумно решение на проблема.
<SPEAKER ID="109" NAME="Ryszard Czarnecki" AFFILIATION="ECR">
(PL) Нашето разискване се провежда буквално два дни преди заседанието на министрите на 27-те държави-членки на Европейския съюз по същата тема. Следователно, и нека кажем това направо, позицията ни е потенциална форма на политически натиск. Обсъждаме проблема в момент, в който съдбата на мандата за преговорите със САЩ е на везните. Имаме едва два месеца и една седмица, през които да започнем преговори с Вашингтон. Европейската комисия не е много гъвкава в тази област. Тя не е предложила - с най-голямото ми уважение към г-жа Малмстрьом - подобна, но резервна позиция. Обаче играта от вида "всичко или нищо" e не само неуместна и в разрез с духа на Европейския съюз, но също и път, който не води до никъде, задънена улица. Аз подкрепям тясното сътрудничество със САЩ и обмена на данни, но трудността се крие в подробностите. Макар и да не съм ентусиазиран привърженик на Хартата на основните права, искам все пак да попитам вярно ли е, че този мандат не отговаря на разпоредбите на Хартата. Какво ще правим, когато данните на пътниците, които изпращаме на САЩ, и аз подкрепям това, бъдат използвани за неупълномощени цели?
<SPEAKER ID="110" NAME="John Bufton" AFFILIATION="EFD">
(EN) Г-н председател, за мен е шокиращо, че Комисията продължава да настоява за предаване на чувствителна по характер финансова информация за милиони невинни европейски граждани, включително и от Обединеното кралство, въпреки че Парламентът и комисията по граждански свободи отхвърлиха предложенията. Въпросът тук е не как по-добре можем да управляваме СУИФТ, а че въобще не трябва да има СУИФТ.
<P>
Бих се противопоставил изцяло на такъв вид посегателство от страна на моето собствено правителство и решително съм против това ЕС да изпраща лична информация на избирателите за Америка. Предаването на такава информация е първата стъпка към появата на един плашещ "голям брат" в Европа. При сегашните правила САЩ могат да съхраняват данните 90 години, което е по-дълго от средния човешки живот, и макар органите на САЩ да казват, че недокоснатите данни се изтриват след пет години, правителството на САЩ вече беше обвинено в даване на данни на големи американски компании не за борба срещу тероризма, а в полза на икономически лобита.
<P>
Европейският парламент изхвърли отвратителните предложенията, но Комисията не обича да отстъпва и от Европейския съвет миналата година беше подписано временно споразумение без парламентарно одобрение в деня преди Договорът от Лисабон да го забрани съгласно процедурата на съвместно вземане на решение.
<P>
На 11 февруари Европейският парламент отново отхвърли временното споразумение, а една седмица по-рано парламентарната комисия по граждански свободи отхвърли договореността. Вашето упорито преследване на това отвратително споразумение само показва пренебрежението Ви към демокрацията и свободите на хората, включително на тези от моята страна, Уелс и останалата част от Обединеното кралство.
<SPEAKER ID="111" NAME="Monika Hohlmeier" AFFILIATION="PPE">
(DE) Г-н председател, госпожи и господа, за разлика от оратора преди мен, искам изрично да благодаря както на члена на Комисията Малмстрьом, така и на члена на Комисията Рединг за усърдната им работа за разглеждане на въпросите, повдигнати от Парламента, както и на проблемите, които виждаме и виждахме в сферата на защитата на данните и поверителността, за да преговаряме със САЩ.
<P>
Благодарна съм също, че възловите въпроси - както беше споменато от моите колеги - също бяха анализирани или разгледани в мандата и че по-конкретно се включват също въпроси в областта на проверката, както и в областта на реципрочността. Колкото до изтриването на данните, аз също смятам за много важно да сме в състояние да предоговорим петгодишния срок, тъй като е наистина неприемливо данни да се съхраняват толкова дълго време.
<P>
Намирам също за важно накрая да обсъдим въпроса за санкциите в случай на преднамерено извличане за неразрешени цели при деликатни обстоятелства, тъй като това ще служи възпиращо за извличането на някои неща, които не искаме да бъдат извличани. Вниманието трябва да е насочено само към тероризма.
<P>
За мен това, което също е важно, е идеята, че трябва да се заемем с наша собствена ППФТ и че в дългосрочен план не бива да изпращаме данни на едро, ще рече големи обеми от данни, на САЩ. Това по никакъв начин не е признак на недоверие, а факт, че в дългосрочен план в крайна сметка трябва да поемем своята отговорност в рамките на Европа на равни начала и след това да обменяме конкретни извлечени данни единствено с цел борба срещу тероризма и в крайна сметка да поддържаме истинска реципрочност.
<P>
В този контекст желая отново да изискам от Комисията да посочи как се гледа на въпроса за нашата собствена ППФТ вътре в Комисията и в съвместното обсъждане със Съвета.
<SPEAKER ID="112" NAME="Tanja Fajon" AFFILIATION="S&amp;D">
(SL) Тероризмът остава една от основните заплахи за сигурността в Европейския съюз и е необходимо да започнем преговори със САЩ за изпращането на банкови данни възможно най-скоро, но не на всяка цена. Едно ново споразумение трябва да осигури по-голяма защита на личните данни на европейските граждани. Нуждаем се от по-добро споразумение, което да зачита правата на човека и да третира въпроса за изпращане на партиди от данни за милиони европейски граждани. Бъдещото споразумение трябва също да бъде реципрочно, което означава, че органите в САЩ трябва да предоставят подобни данни за финансовите транзакции, в случай че Европейският съюз в бъдеще създаде своя собствена програма за проследяване на финансовите транзакции. Доволна съм да чуя, че Комисията е съгласна с това.
<P>
Новото споразумение трябва също да осигури по-строги гаранции относно изпращането на данни на трети страни. Ще допуснем ли САЩ да изпращат данни на произволна страна или ще заложим някои ясни критерии за това? Наложително е да имаме най-подходящите защитни мерки. Ще бъде уместно също страната, която предоставя данните, да дава съгласие за изпращането им на трети страни, така че да можем да създадем система, изискваща страните, предоставящи данни, да дават съгласието си. Затова се питам дали можем да въведем мерки, които да ни позволяват и да откажем изпращане на информация на трети страни, ако те не дадат достатъчно конкретни причини за получаването на такива данни.
<P>
Тъй като Европейският съюз не разполага със собствена система за проследяване на финансовите транзакции, сигурността зависи от САЩ. Но какво можем да поискаме в замяна? Трябва също да осигурим бъдещото споразумение със САЩ да може да бъде прекратено незабавно, ако не бъдат изпълнени някои от ангажиментите. Трябва да убедим нашите граждани, че изпращането на банкови данни е разумно нещо, което е необходимо да се направи, тъй като сме все по-загрижени за степента, в която допускаме намеса в нашия личен живот в борбата срещу тероризма.
<SPEAKER ID="113" NAME="Cecilia Wikström" AFFILIATION="ALDE">
(SV) Г-н председател, от края на Втората световна война и до днес за нас, либералите, е било важно да подчертаваме трансатлантическите връзки между САЩ и Европа и нашето сътрудничество в различни области. Но както и при всяко партньорство, могат да възникнат усложнения и трудности и ние трябва да ги преодоляваме. Едно от по-трудните усложнения е въпросът за законното право на хората на неприкосновеност на личния живот.
<P>
Според мен с течение на времето ще стане напълно ясно, че Парламентът постъпи правилно, като отхвърли временното споразумение СУИФТ. ЕС трябва да се характеризира с демокрация и прозрачност; ние, избраните представители в залата, сме важна част от това. Процедурите около СУИФТ оставят много какво да се желае в това отношение. Парламентът е заявил съвсем ясно какво искаме, за да одобрим едно ново постоянно споразумение. Критериите са изброени в резолюцията, с която се занимаваме и обсъждаме днес, и след като тези критерии бъдат веднъж изпълнени, ще очаквам новото гласуване.
<P>
Продължава да съществува конфликт на интереси между сигурността, от една страна, и правото на неприкосновеност на личния живот, от друга. Нека сега оставим миналото зад нас и да работим уверено за основната ни цел, от която едно ново постоянно споразумение СУИФТ се явява важна част: а именно сигурност, защита и неприкосновеност на личния живот на гражданите на Европа.
<SPEAKER ID="114" NAME="Sylvie Guillaume" AFFILIATION="S&amp;D">
(FR) Всички ще се съгласим - по този въпрос не може да има две мнения - че борбата срещу тероризма е обща борба, в която Европейският съюз трябва да изиграе пълноценна роля.
<P>
При все това е от също толкова възлово значение ние, членовете на ЕП, да осигурим спазване правата на европейските граждани, и по-конкретно правото на защита на личните данни. Намирам за необходимо да наблегна на тази точка и това послание е адресирано не само до представителите на Съвета и на Комисията, които присъстват в залата, но също и до органите в САЩ, с които трябва да бъде договорено новото споразумение.
<P>
По-конкретно искам да подчертая една точка, която фигурира сред съществените искания, отправени от Европейския парламент, а именно въпросът за данните, които се съхраняват от органите в САЩ. Сегашните планове са непропорционални според мен. Ето защо трябва да бъдат зададени няколко въпроса. Защо да съхраняваме толкова дълго време - пет години - данни, които според компетентните органи не се използват? Не е ли възможно срокът на съхранението им да бъде намален до един по-разумен период от време? Колкото до селектираните данни, в мандата не става дума за срок на съхранение. Предишното споразумение определяше максимален срок от 90 години. Не би ли било разумно да се вземе решение за подходящ срок на съхранение, който да е съразмерен с използването на тези данни например във връзка с времетраенето на конкретно разследване или на конкретен съдебен процес? Предвижда ли се употреба на данните, различна от борбата с тероризма, и каква е тя? Накрая, можем ли да помислим за съхранение на данните в Европа вместо в САЩ?
<P>
Искам Съветът и Комисията да отговорят на въпросите. Тази точка е всъщност от възлово значение и Европейският парламент няма да увърта по този въпрос. Следователно от жизнена важност е Съветът конкретно да вземе това под внимание, когато приема мандата за преговори на Комисията.
<SPEAKER ID="115" NAME="Nathalie Griesbeck" AFFILIATION="ALDE">
(FR) Г-н председател, г-жо член на Комисията, госпожи и господа, Европейският парламент предприе една много важна стъпка преди два месеца, като отхвърли временното споразумение.
<P>
Без отново да се връщам на темата, тъй като съм 27-ят оратор днес следобед, искам само да подчертая, че някои хора много поетично описаха този етап от европейската демокрация като първия ден от живота на Европейския парламент съгласно Договора от Лисабон. Наистина, това беше не само историческа победа по отношение зачитането на неприкосновеността на личния живот и свободите на гражданите на Европа и извън нея, но и повратен момент за правомощията на Европейския парламент и в същото време голям момент на кураж и смелост от страна на нашия докладчик, г-жа Hennis-Plasschaert, на която искам да отдам дължимото по-специално за нейната решителност само няколко седмици след една важна за нея дата.
<P>
Няма смисъл да подчертавам основните причини, които ни правят взаимно зависими, когато става дума за борба срещу тероризма, сигурност и баланс, който трябва да бъде постигнат в областта на личните свободи. Така, като част от новия мандат за преговори, ние ще трябва да постигнем едно справедливо и балансирано споразумение, което зачита правата и е придружено от гаранции, илюстриращи това, което в крайна сметка съставлява, в моите очи и в очите на мнозина от нашите съграждани, естеството и силата на Европейския съюз, а именно защитата на европейските граждани. Тъй като политическата ни воля трябва да отговаря на закона и изразяването чрез законни канали, няма да се връщам на елементите на реципрочност и пропорционалност. При все това се надявам, че ще бъдат приложени по-строги законови правила върху изпращането на данни на едро по един много бдителен и взискателен начин като въпрос, който е отделен от съхранението и правото на промяна, корекция и изтриване на данни и от правото на жалба пред съдилищата. От нас зависи да сътрудничим с цел заедно да намерим баланс между изискванията на сигурността и тези на свободите.
<SPEAKER ID="116" NAME="Ioan Enciu" AFFILIATION="S&amp;D">
(RO) Европейският съюз приема особената важност на обмена на информация в световен мащаб в борбата срещу тероризма. Членовете на ЕП от групата на Прогресивния алианс на социалистите и демократите в Европейския парламент подкрепят всяко действие, което би довело да предотвратяване или прекратяване на тероризма. Членовете на ЕП са били демократично избрани да представляват интересите на европейските граждани и не могат по никакъв начин да допуснат компромис с факта, че трябва да защитават правата им, заложени в договорите и конвенциите. Има някои теми, които не можем да пренебрегнем, като защитата на личните данни, правната защита, обема на изпращаните данни, пропорционалността, реципрочността или постоянното участие на Европейския парламент в процеса на контрол.
<P>
Мисля, че определянето на европейски орган за обработка, одобряване и изпращане на данни СУИФТ би било решение, което ще даде на Европейския съюз гаранцията, че тези данни се използват само с цел борба срещу тероризма и че се отнасят само за заподозрени лица, които вече са установени. Европейските граждани също ще имат до кого да подават жалби при евентуални злоупотреби. Изискваме от Комисията да представя най-малко ежегодно отчети за прилагането на въпросното споразумение. Според мен това ще гарантира процесът да се провежда в съответствие с одобреното споразумение и че ще успеем своевременно да отстраним евентуални слабости.
<P>
За да постигнем по-добро взаимно разбиране за въпросите, по които има разногласия, предлагам без отлагане да бъдат организирани информационни срещи за политическите групи в Европейския парламент или дори за националните делегации, заедно с представители на САЩ, акредитирани към Европейския съюз или държавите-членки.
<SPEAKER ID="117" NAME="Charles Goerens" AFFILIATION="ALDE">
(FR) Г-н председател, премерването на силите, което нашият Парламент започна с Комисията и Съвета по проекта за споразумението СУИФТ, може да е нещо добро при условие събирането и изпращането на данните, свързани с банкови операции, да се използва изключително с цел борба срещу тероризма. До момента почти всеки спомена този очевиден факт, но опитът показва, че когато се стигне до използването на личните данни, няма нищо по-несигурно. Заподозрян терорист, който е известен на разузнавателните служби на САЩ, не е непременно известен на европейските им колеги, както показва отговорът на Комисията на един от моите въпроси.
<P>
Моята гледна точка по каквото и да било ново споразумение по въпроса ще зависи от уместността на събирането на лични данни, от предоставянето на тези данни на органите за контрол върху сигурността и спазването на принципа на реципрочност по отношение на информацията, притежавана от компетентните органи. Намирам за разумно следователно да мислим за най-добрия начин за налагане на тези условия. От Парламента зависи да направи от това един от своите прерогативи.
<SPEAKER ID="118" NAME="Proinsias De Rossa" AFFILIATION="S&amp;D">
(EN) Г-н председател, приветствам това разискване преди официалното разглеждане от Съвета на предлагания мандат на Комисията. Приветствам също възприемането от Комисията на много от въпросите, повдигнати от Парламента, когато отхвърлихме временното споразумение като недостатъчно.
<P>
За съжаление, поради обстоятелства извън нашия контрол тук днес, не можем да приемем позиция на Парламента по проектомандата. Ние ще гласуваме на 6 май и аз настоятелно призовавам Съвета да не парафира споразумението преди тази дата. Съгласието на Парламента е изискване по Договора, каквото всъщност е и съответствието с Хартата на основните права във всяко споразумение, което Съветът парафира. Изключително важно е да се има предвид, че едно кратко забавяне би било далеч по-малко вредно за отношенията ЕС-САЩ, отколкото едно второ отхвърляне на проектоспоразумение.
<P>
Аз, както и мнозина други, продължавам да съм загрижен за изпращането на масиви от данни и наистина за контрола върху тези данни, след като те излязат от ръцете ни. Не съм убеден до момента, че това, което се предлага, реално ще отговори на въпросите. Желая по-тясно сътрудничество между Европейския съюз и САЩ, но сътрудничеството трябва да се основава на взаимно зачитане на правата на гражданите.
<SPEAKER ID="119" NAME="Cristian Dan Preda" AFFILIATION="PPE">
(RO) Както добре знаете и беше също казано днес, борбата срещу тероризма е обща кауза в Европа. Антиамериканските настроения не са обща кауза в Европа. Ето защо, особено въз основа на това, което каза един от колегите ми преди мен, не мисля, че едно изказване, съдържащо открито изразено антиамериканско настроение, може да се смята за източник за вдъхновение за утвърждаване на нашия Парламент. Причината за това е, общо казано, че според мен настроенията срещу САЩ не трябва да блокират споразумение във връзка с борбата срещу тероризма.
<P>
Всъщност искам да говоря за доверие в отношенията със САЩ. Ние в Европейския съюз и САЩ имаме общи врагове, които няма да се поколебаят да използват всяка пукнатина и всеки признак за липса на доверие в тези отношения. Данните, предоставяни от СУИФТ, не могат да се използват за друго, освен за борбата срещу тероризма. Изключение от това, разбира се, са ситуациите, в които други изключително опасни дейности се свързват с тероризма като трафик на наркотици и шпионаж. Нека имаме доверие на партньорите ни от САЩ.
<SPEAKER ID="120" NAME="Richard Seeber" AFFILIATION="PPE">
(DE) Г-н председател, госпожи и господа, според мен има няколко неща, по които няма спор, като трансатлантическото партньорство - тъй като то наистина е основа на нашата външна политика - общата борба срещу тероризма и също така сътрудничеството на институциите на ЕС. Обаче остава също така фактът, че с Договора от Лисабон придобихме нови основания, като Европейски парламент имаме нови права и тези права трябва преди всичко да бъдат упражнявани в защита на нашите граждани. Едното от тях е защитата на основните права на нашите граждани, както и защитата на живота и неприкосновеността на личния живот. Следователно подкрепяме изпращането на конкретни данни. Обаче изпращането на обобщени данни със сигурност е прекалено. Новото споразумение трябва да даде уверения за баланс между тези основни права, но също и за реципрочност, пропорционалност и минимално равнище на защита на данните.
<P>
Искам също да запитам представителя на Съвета, председателството, къде бяха те тази сутрин, когато обсъждахме освобождаването от отговорност във връзка с изпълнението на бюджета за 2008 г. - една от най-важните теми. За съжаление, на очи се набиваше отсъствието на председателството на Съвета.
<SPEAKER ID="121" NAME="Andrew Henry William Brons" AFFILIATION="NI">
(EN) Г-н председател, един от въпросите от възлова важност е дали данните на едро - това е информацията за всеки - трябва да бъдат предавани или по-скоро данните трябва да бъдат ограничени до установени физически лица.
<P>
Има, разбира се, и междинно положение. Групи от населението, свързани с тероризма в даден момент, могат да станат обект на внимание. Например ако рибари от Оркни изведнъж се радикализират и започнат да избиват и хора, а не само риба, те трябва да станат обект на внимание. Ако застаряващи със свръхтегло и побелели коси пенсионирани учители в техникум облекат войнишки униформи и започнат да извършват терористични безобразия срещу учениците си вместо просто да ги отегчават до смърт с убийствената си монотонност, то тогава те - или по-скоро би трябвало да кажа ние - трябва също да станем обект на внимание.
<P>
На събирането на информация за отделни лица се гледа с недоволство и то се осъжда като дискриминационно. Аз бих го нарекъл здрав разум. При все това трябва бързо да се унищожават данните на невинни членове на групи, станали обект на внимание.
<SPEAKER ID="122" NAME="Zuzana Roithová" AFFILIATION="PPE">
(CS) Г-н председател, изясняването на финансовите потоци на терористичните мрежи е едно много ефикасно средство в борбата срещу тероризма. През февруари левицата отхвърли временно споразумение без дори да предложи друга подходяща рамка за звената по сигурността, усложнявайки по този начин работата на полицията и съдебната система. Сега трябва да обединим силите си за приемане на ново, окончателно споразумение. Приветствам факта, че Съветът и Комисията днес поддържат връзка открито и затова искам да запитам члена на Комисията дали се налага да се изпращат 90 милиона единици информация всеки месец, тъй като имам някои съмнения в това, и също искам да запитам как нашите граждани ще подават жалби до американските органи за предполагаеми злоупотреби с данни и кой ще контролира данните, изпращани на американското правителство. Това може би трябва да бъде независим съдебен орган, опиращ се на международни договори за взаимна правна помощ, а не Европол, решенията на който не подлежат на преглед и който дори няма да има подходящи правомощия, освен ако променим устава му. Приоритет е борбата срещу тероризма, но не можем да заобиколим Хартата на основните права, която трябва да гарантира защитата на личните данни. Откритият достъп до преглед по съдебен ред в спорни случаи според нас би бил една сигурна гаранция.
<SPEAKER ID="123" NAME="Angelika Werthmann" AFFILIATION="NI">
(DE) Г-н председател, госпожи и господа, днешното разискване показва, че не винаги е лесно да бъдат съвместени гражданските права и борбата срещу тероризма. Споразумението СУИФТ, което отново се обсъжда днес, подчертава проблема за защита на нашите граждански права, докато в същото време се инвестира в сигурността на нашата световна общност.
<P>
Проектомандатът на Комисията продължава да предвижда изпращане на големи обеми данни между САЩ и ЕС. Сроковете за съхранение все още са прекалено дълги, и не на последно място, имам два въпроса. Това двустранно споразумение има ли срок? Ако е така, какъв е той и в какъв срок данните ще бъдат изтрити окончателно?
<SPEAKER ID="124" NAME="Anneli Jäätteenmäki" AFFILIATION="ALDE">
(FI) Г-н председател, борбата срещу тероризма е важна и ЕС трябва да бъде част от нея. Това не може да стане обаче, ако потъпкваме правата на човека. Зачитането на правата на човека е една от най-важните европейски ценности и тя трябва да бъде обединяващ фактор и в трансатлантическото сътрудничество.
<P>
Важно е трансатлантическото сътрудничество да работи, но то трябва да работи реципрочно и с чувство на взаимно уважение. Промени в данните трябва да се внасят индивидуално и отново искам да подчертая, че не можем да потъпкваме правата на човека в името на борбата срещу тероризма. Ако това стане, ще сме помогнали на терористите.
<SPEAKER ID="125" NAME="Мария Неделчева" AFFILIATION="PPE">
(FR) Г-н председател, г-н Лопес Гаридо, г-жо Малмстрьом, искам да поздравя авторите на предложението за резолюция относно сключването на споразумение между САЩ и Европейския съюз за изпращане на финансови данни за борба с тероризма. Резолюцията отново подчертава по един балансиран начин не само изискванията от гледна точка на сигурността, но също и гаранциите, че данните на европейските граждани ще бъдат защитени и че основните им права ще се спазват.
<P>
Предвид това мисля, че даването на правомощия на европейски публичен съдебен орган да отговаря за получаването на исканията, издавани от Министерството на финансите на САЩ, е ключът към балансирания подход, който търсим. И наистина, той ще помогне да се преодолеят многото препятствия за принципите на необходимост и пропорционалност, които възникнаха по-конкретно в случая с изпращане на данни на едро.
<P>
Това ще подготви също почвата за въвеждане на истинска реципрочност; с други думи, би станало възможно за европейските органи и компетентните органи на държавите-членки да получават финансови данни, съхранявани на територията на САЩ. Тук е заложено доверието към нас. Споразумението СУИФТ е един вид демократичен изпит, който всички ние сме задължени да издържим за доброто на нашите съграждани.
<SPEAKER ID="126" NAME="Диего Лопес Гаридо" LANGUAGE="ES">
Г-н председател, искам да започна, като кажа на г-н Seeber, че всъщност аз присъствах тази сутрин на разискването, за което той спомена. Макар и да не бях поканен официално вие, госпожи и господа, ме повикахте и аз дойдох: бях тук и се изказах в разискването. Може би той самият не е бил тук, така както в момента не е и в сесията, а е напуснал залата.
<P>
И така, исках да кажа, че разискването, което проведохме, по мое мнение беше твърде градивно. Според мен то показва, че и в двете страни има истински дух на сътрудничество между всички участващи страни: Парламента, Комисията и Съвета. Докладчикът, г-жа Hennis-Plasschaert, потвърди духа на сътрудничество, който тя можа да отбележи от страна на Съвета - за което съм много благодарен - както и от страна на Комисията. Благодарен съм, че тя изказа това публично.
<P>
Наистина няма никакво съмнение, че както мандатът, който Комисията представи чрез г-жа Малмстрьом, и мандатът, който Съветът ще одобри, в много голяма степен ще отчете и ще черпи вдъхновение от загрижеността и позициите, изразени във вашите речи и в предложението или проектопредложението за резолюция, внесено от докладчика.
<P>
Отбелязах, че има поредица от проблеми, които ви интересуват по-конкретно, и искам да ви уверя, че тези проблеми и поводи за безпокойство, които изразихте, ще станат част от указанията за преговорите, които Съветът ще одобри. Преговорите ще бъдат водени от Комисията и ще имат като резултат нещо, което Съветът и Парламентът ще трябва да подпишат. Първата точка от тези указания за преговорите ще бъде проблемът, който многократно беше повдиган в днешния следобед: изпращането на данни на едро.
<P>
Въпросът беше повдигнат от г-н Albrecht, г-н Busuttil, г-жа Sippel, г-жа Sargentini, г-жа Svensson, г-н Paška, г-н De Rossa и неколцина други. Искам да ви кажа, че не можем, разбира се, да приемем безразборно изпращане на данни на едро независимо какво и с каква цел може да бъде поискано. Не за това става дума. Става дума за данни, които се искат само за предотвратяване, разследване и преследване на терористични престъпления и на финансиране на тероризъм и освен това с конкретизирани цели по отношение на отделно лице, когато има основание да се мисли, че лицето има връзка или отношения с тероризма или финансирането му. Следователно не търсим масово изпращане на такива данни; целта и предметът поставят много ясни граници на изпращането на данни.
<P>
Освен това ще има европейски орган, чрез който такива данни ще се искат и след това ще се прави и проверка, по същество изпълнявана от Комисията, на използването на такива данни и на изпълнението на споразумението, което ще се подпише. Следователно мисля, че има механизъм, който напълно е в състояние да отговори на въпросите, които бяха поставени тук по темата.
<P>
Споменат беше също и срокът за съхранение на данните. Срокът за съхранение на данните е определен на около пет години, тъй като очевидно е необходимо данните да се съхраняват за един минимален срок от съображения за ефикасност. Трябва да се поясни обаче, че периодът трябва да бъде възможно най-кратък и не по-дълъг от необходимото за постигане на целта. Целта - при необходимостта да се съхраняват данните - трябва винаги да бъде абсолютно добре определена; в противен случай тя би изгубила смисъл. Данните трябва винаги да се съхраняват с цел и по отношение на конкретни лица.
<P>
Изразихте също загрижеността си във връзка с правата на хората да имат достъп до, да бъдат информирани за и да коригират своите данни. Г-н Coelho например, който в момента не е тук, изрази това доста подробно. Мога да ви кажа, че указанията за преговорите са в съзвучие с проектомандата, съставен от г-жа Малмстрьом в това, че тези права ще бъдат осигурени. Правата на информираност, достъп и поправка ще и трябва да бъдат осигурени в споразумението, което ще се подпише.
<P>
Принципите на необходимост и пропорционалност ще присъстват в указанията за преговорите и в споразумението, което накрая ще бъде подписано. Възможността за обжалване ще бъде осигурена - за административно обжалване и съдебно обжалване - без дискриминация по националност или по друг признак. Следователно по отношение загрижеността, изказана от членове на ЕП, в това число от г-жа Bozkurt и г-жа Vergiat, всичко това ще бъде осигурено. Освен това ще има пълна реципрочност. Това е една от темите, която беше подчертавана най-много при предходното разискване, което всички помним. По отношение на САЩ ще има пълна реципрочност. Това е друга от характеристиките на указанията за преговорите, които Съветът ще одобри и които са в съзвучие с това, което казахте тук и с предложението за резолюция, внесено от г-жа Hennis-Plasschaert.
<P>
Искам тук да посоча, че Съветът е твърдо ангажиран да одобри мандат, който защитава основните права на европейските граждани и прилага и напълно отговаря и е в съответствие с Хартата на основните права на Европейския съюз - която се явява част от Договора от Лисабон - и Европейската конвенция за правата на човека, която ЕС предлага да бъде подписана в близките месеци, като една от целите, отбелязващи началото на новия политически етап за Съюза.
<SPEAKER ID="128" NAME="Сесилия Малмстрьом" LANGUAGE="EN">
Г-жо председател, мисля, че това наистина беше едно много конструктивно разискване. Слушахме внимателно и внимателно отбелязваме всичко, което беше казано. Съветът отговори на доста голяма част от въпросите, които бяха повдигнати, и аз само ще добавя някои неща, защото е важно да имаме възможно най-голяма яснота.
<P>
Ще има екип на ЕС за преглед. Те ще имат право да преглеждат извадки на случаен принцип за да се осигури, че данните се снемат по начин, който се спазва съгласно споразумението. Трябва да има разумно доверие, че целта на проверката е терорист или някой, който финансира тероризъм. Трябва също да помним, че всяка една проверка на данни от ППФТ се удостоверява от проверяващ от СУИФТ и от независим съдебен орган, преди те да бъдат дадени. Екипът на ЕС за преглед също ще има достъп до тази информация.
<P>
Споразумението ще осигури гражданите на ЕС да имат достъп до недискриминационни административни и съдебни права. Точно как ще бъде определено това е част от преговорите, така че не мога да бъда по-конкретна по въпроса. Но това е - както Съветът също каза - много важна част от преговорите. Ще трябва да намерим решение за това и също що се отнася до корекцията и достъпа.
<P>
Данни няма да се предават на трети страни - само имащ отношение анализ на насочваща информация, но не и масиви от данни - и това ще бъде само за целите на тероризма. Цялата договореност е само за целите на тероризма. Споразумението ще осигури също гражданите на ЕС чрез техните органи по защита на данните да имат правото да знаят, че правата на субекта на данните са били надлежно спазени. Исканията за използване на данните вече имат насоченост, когато стане дума за данни на едро. Трябва да има заподозрян терорист и само той може да бъде проверен. Така че само една част от данните от СУИФТ ще бъде изпращана и само до много малка част от нея ще се осъществи достъп. Другата част ще си остане анонимна.
<P>
Ще се стремим да ограничим и проучим възможността за стесняване и прецизиране на определението, за да може обемът още да бъде ограничен, като вече има правно обвързващи правила, които не допускат достъп до тези данни, освен ако има обосновано подозрение. Екипът на ЕС за преглед ще провери представителна извадка - както казах - и ако се установят нарушения на споразумението, то ще може незабавно да бъде спряно от Европейския съюз.
<P>
Така че според мен можем да действаме бързо и можем да имаме едно добро споразумение. Стои въпросът с пропуските в сигурността, който трябва да вземем под внимание, но има и много въпроси, на които трябва да се отговори във връзка със защитата на данните и другите въпроси, които повдигнахте. Американците до момента показват много открито отношение. Те са готови да работят с нас възможно най-бързо, но също и да бъдат изобретателни и да намират отговори на нашите въпроси. Знам, че екип от Европейския парламент ще пътува другата седмица и ще имате възможност да поставите въпросите си и, да се надяваме, да получите повече отговори тогава.
<P>
Другото направление, успоредно на това, е дали трябва да намерим друго решение на европейско равнище, дали трябва да имаме ППФТ на ЕС или да създадем някакъв нов орган. Това е едно много важно обсъждане. Въпросът трябва да бъде проучен задълбочено вътре в Европа. Разбира се, това няма да бъде част от преговорите. Трябва да се погрижим, ако до това се стигне, американците да помогнат и да има реципрочност, но трябва да решим този въпрос. Комисията желае да участва, да проявява новаторски подход и да внася предложения, но решението трябва да се вземе от държавите-членки. Знам, че Европейският парламент е много активен и очаквам да проведем тези обсъждания с вас. Така че това е едно успоредно обсъждане.
<P>
Също успоредно, има работа, която трябва да свърши моята колега, заместник-председателят Вивиан Рединг, която вече започна работа по съставяне на мандат за дългосрочно споразумение за защита на данните по всички споразумения, които имаме със САЩ. Разбира се, и това е нещо, на което трябва да се гледа като на част от общата картина.
<P>
И накрая, вулканът в Исландия е нещо, което създаде много проблеми за пътуването на много хора по целия свят и това ви постави в невъзможност да гласувате. Много съжалявам за това, но можете да сте сигурни, че - председателството е тук, аз съм тук, нашите служби са тук - взели сме надлежно под внимание разискването. Видяхме проекторезолюцията, която е подписана от четири политически групи. Ще го съобщим на министрите.
<P>
Ако отложим решението в Съвета, ще загубим две важни седмици за преговори. Както казах по-рано, американците са непоколебими. Те са конструктивни и искат да се заемат с това, но няма да бъде лесно. Ще бъдат трудни преговори и ни е необходимо време. Искаме да приключим възможно най-скоро, но също и възможно най-добре. Ако искаме Европейският парламент да бъде в състояние да гласува по него преди лятната пауза, трябва да вземем решение, за да можем да започнем преговорите възможно най-скоро. Така че моля проявете разбиране за това. Наистина искам да ви уверя, че както председателството, така и Комисията изслушаха изключително внимателно мненията ви и, както каза председателството, ще вземем под внимание разискването тук и ще го съобщим на министрите в петък.
<SPEAKER ID="129" NAME="Председател">
Разискването приключи.
<P>
Гласуването ще се проведе по време на следващата месечна сесия през май.
<P>
Писмени изявления (член 149)
<SPEAKER ID="999" NAME="Marian-Jean Marinescu  " LANGUAGE="RO">
Приветствам новия мандат във връзка със СУИФТ за споразумението ЕС-САЩ като част от програмата за проследяване на финансирането на тероризма, особено защото Съветът и Комисията научиха урока от миналото и приеха категоричното изискване на Парламента в преговорите, а именно, че при защитата на данните трябва да важат по-високи стандарти. Обаче това изпращане на данни за финансови съобщения от ЕС за САЩ трябва да бъде твърдо договорено с органите от САЩ. Данни на едро не трябва да бъдат изпращани и трябва да се настоява за технически ресурси, които да могат да улеснят изпращането на индивидуални данни, отнасящи се само за заподозрените лица. Надявам се това споразумение да не донесе на ЕС изненади в бъдеще и да бъде изяснено преди подписването на споразумението, че ЕС има право да получава информация от базата данни на САЩ и да няма възможност за изпращане на данни в трети страни. Освен това изпращането трябва да гарантира защитата и правата на гражданите особено що се отнася до достъпа до и корекцията на техните данни, както е заложено в местното и европейското законодателство. Не на последно място, трябва да бъде изяснено, че европейските граждани имат право да подават жалби, в случай че личните им данни се използват незаконосъобразно.
