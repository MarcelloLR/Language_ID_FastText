<CHAPTER ID="014">
Позиция на Парламента относно новия проект на бюджет за 2011 г. във вида, изменен от Съвета (разискване) 
<SPEAKER ID="468" NAME="Председател">
Следващата точка е докладът на Sidonia Elżbieta Jędrzejewska и Helga Trüpel - от името на комисията по бюджети, относно проекта на общ бюджет на Европейския съюз за финансовата 2011 година, всички раздели, във вида, изменен от Съвета (17635/2010 - C7-0411/2010 -.
<SPEAKER ID="469" NAME="Sidonia Elżbieta Jędrzejewska" LANGUAGE="PL">
Г-н председател, след много месеци преговори, разисквания и напрежение утре, надявам се, ще сме успели най-накрая да приемем бюджета на Европейския съюз за 2011 г. на пленарно заседание тук, в Европейския парламент. Бих искала да започна положително с това, което според мен са най-интересните и най-ефективните постижения на бюджета за 2011 г. и за тези, които са от особено значение за европейските граждани.
<P>
Преди всичко се радвам, че успяхме да постигнем споразумение навреме, че трудните преговори с държавите-членки и с Европейската комисия завършиха преди края на 2010 г., че успяхме да избегнем опасността от предварителен бюджет за 2011 г., въпреки че всяка партия, разбира се, трябваше да направи компромиси в известна степен. Бих искала да насоча вниманието ви към няколко ценни и интересни аспекта по конкретни подробности за това, какво успяхме да договорим.
<P>
На първо място, това е свързано с общата позиция, която изготвихме, и с единодушното приемане на предложението на Парламента от октомври 2010 г. за приоритетите на Европейския парламент по отношение на бюджетните задължения. Всички наши предложения за увеличаване на финансирането за бюджетните редове, които са от съществено значение за програмите за младежта, обучението, мобилността, иновациите и изследванията и за програмите, свързани с основни въпроси в областта на международните отношения, бяха приети от Съвета и от Комисията. Доволна съм от това. Трябва също така да се отбележи, че Парламентът подходи с голям реализъм и много дисциплина при четенето през октомври. Радвам се, че Съветът и държавите-членки си взеха бележка от тази дисциплина и признаха приоритетите, които предложихме и които категорично заявяваме от месец март.
<P>
Накратко, радвам се, че този триъгълник - младеж, обучение и мобилност - беше разбран и оценен правилно от Съвета. Надявам се Комисията да положи всички усилия, за да гарантира, че тези увеличени средства се използват подходящо през 2011 г.
<P>
Радвам се, че в голяма степен успяхме да осъзнаем собствените си страхове. Нашето задоволство от това, че успяхме да постигнем съгласие, във всички отношения се дължи на няколко важни елемента. Преди всичко по време на преговорите за бюджет 2011 г. ние видяхме на практика колко е трудно да се прилага Договорът от Лисабон, колко много области остават непознати за нас и колко съвместна работа трябва да свършим, за да разработим практични, прагматични решения, произтичащи от новите рамки, в които упражняваме дейност. Този процес по никакъв начин не е приключил.
<P>
Стана болезнено ясно също така, че държавите-членки все по-често проявяват по-малко солидарност, когато трябва да се справят с криза, а точно европейската солидарност е първата ценност, която се губи, когато трябва да се реализират спестявания в националните бюджети. Много съжалявам, че държавите-членки изведнъж станаха толкова късогледи, както и че искат да правят спестявания точно от европейска интеграция. Въпросът е болезнен. Трябва да се върнем към това разискване - то в никакъв случай не е приключило.
<P>
Бих искала да задам на г-н Ватле два твърде важни въпроса по теми, които продължават да ме озадачават. Бих искала да знам дали Съветът възнамерява да приеме съвместна декларация - чийто проект ние вече видяхме, макар да не съм наясно какъв е статусът й - относно Многогодишната финансова рамка. Освен това Европейската комисия в съответствие с очакванията на Парламента представи цяла серия от декларации от по една страница, обясняващи "лисабонизацията", европейската добавена стойност и собствените ресурси. Бих желала да попитам г-н Ватле кой представлява Съвета тук и дали Съветът може да обясни собственото си становище по тези въпроси.
<P>
Отново бих искала да благодаря на моите уважавани колеги от Европейския парламент за техния принос, както и на всички от Европейската комисия и Съвета за конструктивния им подход. Ще Ви бъда благодарна, ако ми отговорите на тези въпроси.
<SPEAKER ID="470" NAME="Helga Trüpel" LANGUAGE="DE">
Г-н председател, г-н Ватле, г-н член на Комисията, госпожи и господа, като докладчик за бюджета на Парламента определено мога да говоря за политически успех по отношение на тази част от бюджета. Позицията на Парламента след гласуването на бюджета през октомври беше приета почти изцяло от Съвета. Подходът, който използвах, беше да се справя с този бюджет с огромна отговорност, с амбиция, съизмерима с Договора от Лисабон, но също и със самоограничения от наша страна, защото, разбира се, всички ние разбираме трудната ситуация, в която се намираме, но въпреки това сме ревностни европейци. Става въпрос точно за конфликта на цели, който имахме с бюджета на Парламента, както и с общата част от бюджета. Различните институции, с други думи, нашият Парламент, но и други малки институции, като Европейският надзорен орган по защита на данните, Европейският омбудсман и Сметната палата, получиха постове, от които отчаяно се нуждаеха - не толкова, колкото поискаха първоначално, но брой, който да отговаря на реалните им потребности. Бюджетът на Парламента - и считам, че това е важно - беше съкратен с 25 млн. евро в сравнение с първоначално поисканото от Бюрото. С други думи, това е друг ясен знак за самоограничение и сдържаност, но не за себеотрицание.
<P>
Нещо друго, което за мен е изключително важно, беше да използваме повече ресурси за повишаване на енергийната ефективност на нашите сгради. Необходимо е да има и повече велосипеди в Страсбург, за да не разчитам в такава голяма степен на автомобилите, и трябва да има възможност за предоставяне на карти за обществения транспорт в Брюксел за персонала на институциите. Ето защо това също е въпрос на екологична отговорност. Корекциите на заплатите в съответствие с решението на съда беше правилно отразено в бюджета и ще бъде финансирано от преразпределяне на други части в него. Това означава, че сме постигнали добър компромис между Парламента и Съвета и сме си сътрудничили успешно.
<P>
Все пак сега, ако ми позволите, ще ви представя своята политическа оценка за общия бюджет в качеството си на координатор за групата на Зелените/Европейски свободен алианс. Увеличението на плащанията - 2,91 % - е много скромно, а това е преходен бюджет в момент, когато в държавите-членки е необходимо да се налагат строги ограничения. Парламентът обаче - и аз продължавам да считам това искане за подходящо - поиска ясно споразумение със Съвета за това как Договорът от Лисабон, който, разбира се, Съветът и Парламентът приеха заедно - в крайна сметка ние нямаме разногласия по този въпрос - всъщност може да бъде прилаган. Искам да подчертая още веднъж, че Парламентът няма да излезе извън предвиденото в Договора от Лисабон. Ние просто искаме той да бъде спазван. Призоваваме Съвета също така обаче да не се крие зад резултатите, произтичащи от Договора от Лисабон. Според мен съществува подобна опасност, а това е нещо, по което всеки уважаващ себе си парламент трябва да изрази своята критика.
<P>
Ние, Зелените, не сме доволни от постигнатото от нас до момента. Има няколко слаби декларации, но те не са свързани с първоначалните ни искания. Аз считам, че ако приемем амбициозна стратегия, за която има добри основания, тогава наистина трябва да се придържаме към нея и да не се предаваме предварително. Като представители на Зелените ние сме доволни от това, че в момента няма средства за проекта за термоядрен реактор ITER, защото ние не го считаме за истински приоритет на този етап и от екологична гледна точка според нас трябва да се изразходват повече средства за енергия от въозбновяеми източници и екологосъобразно преструктуриране, вместо да се влагат в проекти, чийто успех не е гарантиран. Това, което сега несъмнено можем да видим обаче по отношение на следващата година е, че преговорите ще продължат. Наистина се надявам, че с проевропейски дух на сътрудничество между Съвета и Парламента заедно ще постигнем по-големи успехи.
<SPEAKER ID="471" NAME="Мелкиор Ватле" LANGUAGE="FR">
Г-н председател, госпожи и господа, сега сме на финалната права от приемането на бюджета за 2011 г. Това не беше лека задача. Имаше няколко неуспеха, но се надявам, че най-накрая ще постигнем нашата цел при тази бюджетна процедура и, както спомена и докладчикът преди малко, че ще можем да одобрим бюджет преди края на тази година.
<P>
Считам, че това наистина е причината, което ни доведе тук днес, и сега разполагаме с доказателство, че когато всички, ангажирани с бюджета, твърдят, че наистина искат да постигнат споразумение, то те казват истината. Може би обаче трябва също така да кажем, че сме осъществили нещо ново и сме приели нова процедура, и, както спомена и докладчикът преди малко, считам, че всеки трябваше да направи отстъпки, всеки трябваше да направи компромиси.
<P>
От една страна, самият Европейски парламент измени значително проекта на Съвета за бюджетните кредити за поети задължения. Той успя да включи няколко проекта и подготвителни действия, инициира разисквания, постави под въпрос финансирането за множество политики и наистина изигра своята роля като бюджетен орган. Парламентът прие също така ограниченията, които Съветът наложи много строго, особено по отношение на бюджетните кредити за плащания.
<P>
Има обаче и съвместна декларация, за която спомена и докладчикът, и която Съветът категорично приема, защото декларацията е съвместна. Знаете също така, че получихме писмо от министър-председателя на Белгия, настоящия председател на Съвета, адресирано до председателя на Европейския парламент, в което ни казва, че представителите на председателствата през следващите четири месеца са потвърдили, че искат да започнат процедура за разработване на бъдещи финансови перспективи в съответствие с разпоредбите на Договора. В известен смисъл това е първото прилагане на съвместната декларация, която приехме заедно, във връзка с разработването на бъдещите финансови перспективи.
<P>
От друга страна, Европейският парламент също предложи списък с изисквания относно собствените си амбиции при процедурите, свързани със собствените ресурси, и самите вие също имахте възможността да се запознаете с декларацията на Европейската комисия, която показа, че упражнявайки своето право на инициатива, всъщност ще продължи напред с дневния ред и по този начин ще въведе новата бюджетна процедура, както и предстоящите финансови перспективи.
<P>
По отношение на бюджета за 2011 г. е вярно, че това е строг бюджет с увеличение на бюджетните кредити за плащания с 2,9 %. Въпреки това обаче ние успяхме да се уверим, че Европейската служба за външна дейност ще види бял свят. Успяхме да финансираме и новите агенции за финансов надзор като част от това скромно нарастване на финансирането от 2,91 %. Като мобилизирахме инструментите за гъвкавост, успяхме също така да отчетем политическите приоритети, които Парламентът иска да изпълни, като осигурихме 105 млн. евро за нови подготвителни дейности, проекти за младежта и мобилността. Както видяхте, г-жо Trüpel, когато говорим за приоритетите на Парламента, използваме точно същите думи, които Вие непрекъснато повтаряхте както по време на тристранните срещи, така и в последното си изказване.
<P>
Провеждането на тази нова процедура в контекста на лисабонските разпоредби беше нов опит за всички нас и най-вече за мен, ако трябва да бъда откровена. Вярно е обаче, че това ни даде възможност да проведем редица срещи и обсъждания - понякога разгорещени - но още веднъж ще кажа, че днес можем да се похвалим с това, че сме постигнали споразумение.
<P>
Ще кажа също, че имам усещането, че е свършено твърде малко и за съжаление вкусът в устата ми е леко тръпчив, когато става въпрос за възможността да се промени гъвкавостта и от единодушие да се премине към квалифицирано мнозинство. Считам, че нашите усилия наистина трябва да ни доближат до споразумение и се опасявам, че тази възможност може да не се появи. Считам за жалко, че не се възползвахме от нея нито по въпроса за гъвкавостта, нито по въпроса за финансирането на ITER.
<P>
Ето защо процедурата може и да не е проста, но ако са налице добра воля и желание за успех и от двете страни, ще успеем. На този етап бих искал да благодаря на всички, които наистина помогнаха да се уверим, че утре, да се надяваме, ще можем да одобрим това споразумение: на председателя Buzek - който, смея да твърдя, наистина походи много сериозно по време на бюджетната процедура - но също така на г-н Lamassoure, на докладчиците, на г-жа Jędrzejewska и г-жа Trüpel, и очевидно на г-н Левандовски, който въпреки несъгласията всеки път се връщаше с нови предложения, за да се увери, че в крайна сметка тази процедура ще приключи.
<P>
И така, ето доказателство, че ние можем да постигнем споразумение, както и че тази нова процедура от Лисабон може да бъде успешна. Въпреки неуспехите и трудностите, пред които бяхме изправени, успяхме да постигнем съгласие и имаме този бюджет, който е много повече от обикновен бюджет: той ще доведе и до конкретни резултати за гражданите по отношение на мобилността, младежта, структурните фондове, които ще могат да бъдат отпускани за онези европейски региони, които наистина се нуждаят от тях - Службата за външна дейност и финансовите агенции.
<P>
Да, благодарение на този бюджет ние ще можем да прилагаме политики в услуга на гражданите на Европа. Това трябва да ни стимулира и да гарантира, че всеки е направил необходимите компромиси, за да се стигне до споразумение.
<SPEAKER ID="472" NAME="Януш Левандовски" LANGUAGE="EN">
Г-н председател, от името на Комисията приветствам факта, че Парламентът е склонен да проведе гласуване по бюджета за 2011 г., въпреки че не бяха финализирани всички елементи на първоначалния пакет - съдържащ регламента за Многогодишната финансова рамка, ново междуинституционално споразумение, а също и финансиране за ITER.
<P>
Чрез този вот двата клона на бюджетния орган показват чувство на отговорност, като избягват бюджетна криза в момент, когато Европа е изправена пред сериозни предизвикателства и когато в няколко държави-членки има нестабилност.
<P>
Трябва да подчертая значението на парламентарния вот по същия начин, както беше проведено гласуването в Съвета, а именно, като се избегне допълнително съгласуване. Съветът предприе стъпки да включи исканията на Парламента в подготвителните действия, пилотните проекти, резервите и бележките по бюджета. Считам, че да се гласува по същия начин и да се избегне допълнително забавяне във времето е тест за волята, която имаме за изготвяне на бюджета, за това да дадем на европейските граждани възможност да прилагат проекти и програми, които могат и трябва да допринесат за увеличаване на работните места.
<P>
По отношение на бюджетните кредити равнището, което предстои да бъде подложено на гласуване, е 141,8 млрд. евро, което съответства на 1,13 % от БНД, като в него са включени основни приоритети на Парламента като младежта, малките и средните предприятия и изследвания във функции 1а и 3б и Палестина във функция 4.
<P>
За да постигнем тези цели, трябва да мобилизираме инструмента за гъвкавост на стойност 105 млн. евро. Плащанията са определени в размер 126,5 млрд. евро, съответстващи на 1,01% от БНД. Това е разбирането за бюджетните ограничения, с които държавите-членки трябва да се справят в момента.
<P>
Равнището на плащанията е определено при условие, което е много важно за Комисията, че те се съгласят на съвместна декларация за бързи действия, ако е необходимо да се осигурят допълнителни бюджетни кредити за плащания чрез трансфери или коригиращи бюджети, за да се избегне дефицит при бюджетните кредити за плащания.
<P>
Разбира се, в случая на резервите, които вероятно ще бъдат гласувани, трябва да подчертая позицията на Комисията и ние, разбира се, се опитваме да изпълним условията, поставени от Парламента, възможно най-бързо.
<P>
Много е важно да имаме бюджет, за да можем да проведем дискусии в други области, без допълнителни усложнения, свързани с това да работим с временни суми от една дванадесета. Това наистина е много важно.
<P>
Това, което остава, е финансирането на програмата ITER, а това, което е свързано с въпросното финансиране, е международната надеждност на обединена Европа като партньор за глобални научни и технологични проекти. Ако не успеем да постигнем съгласие - а сега е последният момент, в който можем да направим това - ще изгубим близо 570 млн. евро от маржовете за 2010 г. и следователно ще загубим възможността да маневрираме в рамките на маржовете за 2011 г. Ето защо считам, че гласуването и постигането на съгласие по проекта ITER трябва да бъде печеливша ситуация за всички нас.
<P>
Остава да се коригира и транспонира Договорът от Лисабон под формата на Многогодишна финансова рамка и новото междуинституционално споразумение. Трябва да отбележа усилията на докладчика по бюджета, г-н Reimer Böge, и на министър Ватле да постигнат споразумение в тази област, включително и степента на гъвкавост. Точно така. По време на дискусиите в Парламента мога да чуя, че той е по-ограничен от съществуващата система, но това е компромис, който наистина гарантира на практика същото равнище на гъвкавост, прилагано до момента. Следователно изглежда, че в този момент на фискална консолидация в държавите-членки това е приемливо.
<P>
Трябва да полагаме усилия за транспонирането на Договора от Лисабон чрез приемане на Многогодишната финансова рамка и новото междуинституционално споразумение, тъй като в противен случай, предвид застоя и забавянето в тези области, ще се окажем на непозната територия и няма да сме стъпили на твърда почва, когато става въпрос за правните условия при нашите опити за бъдещето.
<P>
Това беше практически тест за Договора от Лисабон. Той не се прояви както беше предвидено първоначално, като улесняващ компромиса и процеса на вземане на решение, но се надявам, че можем да направим изводи от опита си и, очаквайки вота на Парламента, ние вече започнахме подготовката за бюджета за 2012 г. Това е знак за нашия оптимизъм. Искам да благодаря на всички, които са ангажирани в този механизъм за постигане на компромис за бюджета за финансовата 2011 г. - Alain Lamassoure, председателя Buzek, министър Ватле и докладчиците.
<SPEAKER ID="473" NAME="László Surján">
от името на групата PPE. - (HU) Г-н председател, сега изпробваме ефектите от влизане в сила на Договора от Лисабон върху себе си. Ние и като цяло европейските медии често казвахме, че правомощията на Парламента са се увеличили неимоверно в резултат от този Договор. Да, вярно е, че двата клона на бюджетния орган са почти еднакво силни, но тази сила не може наистина да бъде използвана, тъй като съгласно Договора ние трябва да постигнем съгласие. Единственият случай, в който Парламентът би имал повече правомощия, а именно, ако в бъдеще Съветът отхвърли гласуването, е напълно немислим. Всички ние трябва да приемем факта, че ако продължим нататък с една дванадесета, можем само да се препъваме от месец на месец, а не да създаваме Европейски съюз и следователно, най-вече в унисон с някои други групи, Европейската народна партия счита за необходимо Европейският съюз да има валиден бюджет до утре.
<P>
Основата на този бюджет ще бъде бюджетът, предаден от Европейската комисия още през лятото, който според Парламента е добре обоснован и разумен. Малко или много Съветът беше на същото мнение, тъй като той не внесе много промени, а само понижи малко равнището на плащанията във връзка с голямата криза. Очевидно кризата би била смешна, ако можеше да се реши с четири милиарда в сравнение с прихода на държавите-членки на Европейския съюз. Честно казано, това равнище на съкращения в известна степен може да се счита за популистко. Това, което ме зарадва в окончателното споразумение, когато Парламентът прие въпросното съкращение в размер от 5 млрд. евро, беше, че не намалихме размера на принципа на механичното орязване, а вместо това запазихме важните области, към който Парламентът е изключително чувствителен, тъй като за него те са приоритетни.
<P>
Аз самият считам за много важно, че имаше значително увеличение от близо 15% на наличните средства за подкрепа по политиката на сближаване. Важно е също така, че постигаме известен напредък. Разбирам сигнала, г-н председател, и ще приключа след минута, но все пак трябва да кажа, че Парламентът допусна огромна грешка в края на процеса на преговорите и интересите, водещи началото си от партийната политика, ни затрудниха изключително при постигане на всичките ни цели.
<SPEAKER ID="474" NAME="Martin Schulz">
от името на групата S&D. - (DE) Г-н председател, бих искал да се спра на това, което каза г-н Surján. Имаме нова процедура, при която двете части на законодателя, отговорен за бюджета, Съветът и Парламентът, функционират на едно равнище. Бих искал също така да се обърна към всички колеги от комисията по бюджети, които се оплакаха, че това разискване се е политизирало. Искам да ви кажа, че логиката на тази нова процедура диктува, че освен техническите бюджетни въпроси трябва да се обсъжда и реалната бюджетна политика. С тази бюджетна политика стана ясно, че в другите органи и в Европейския съвет нямат намерение да използват бюджетната политика за постигне на един различен Европейски съюз. Следователно ще започна с председателството на Съвета - с Вас, г-н Ватле.
<P>
Според мен този Парламент е длъжник на белгийското председателство, защото считам, че то помогна да се постигне нещо, което преди три седмици считах за невъзможно. В Съвета правителството на Обединеното кралство и това на Нидерландия - тук трябва да ги споменем поименно - не бяха готови да се съгласят на компромис във връзка с участието Парламента във Финансовите перспективи. Компромисите, които поискахме със Съвета, бяха отхвърлени. До последната минута те се опитваха да постигнат компромис, но тези две правителства казваха "не". Беше намерено много интелигентно решение - вероятно белгийско - а именно правителствата, които ще поемат председателството през следващите две години - тези на Унгария, Полша, Дания и Кипър - да излязат с декларация, че те ще включат Парламента при разработването на целите. Допускам, че това ще се случва както преди, с други думи въз основа на съществуващото междуинституционално споразумение. По този начин четири правителства в Европейския съвет вече заявиха, че са на различно становище от това на правителството на Нидерландия и от правителството на Обединеното кралство. Това е огромен успех, защото по този начин стана ясно, че Съветът не е хомогенно цяло, което може да диктува една цел за всички, а че определено има различни становища в рамките на Съвета, например в случая на държави като Унгария или Полша, които се страхуват, че с финансирането на Службата за външна дейност, проекта ITER и Галилео чрез използването на същите бюджетни ресурси, с които разполагаме в момента, но със замразяването на разходите за селско стопанство до 2013 г., на някакъв етап ще трябва да се направят съкращения. Освен това ще се направят съкращения във връзка с политиката на сближаване. По този начин в Съвета ще имаме съюзници, а именно онези държави, които не искат тези съкращения - по конкретно следващите две държави, които ще поемат председателството - Полша и Унгария. В този смисъл Парламентът постигна огромен успех.
<P>
Не споделям становището на г-жа Trüpel, че сме отстъпили - напротив! По отношение на второто основно политическо искане, което отправихме - гъвкавостта, споразумение не беше постигнато. Въпросът беше отсрочен. Г-н Ватле, Вие казвате, че сега има единодушие, а е можело да има квалифицирано мнозинство. Ще обърна надолу с главата това твърдение и ще кажа, че онези, които искат да има ITER, трябва също така да гарантират, че в Съвета ще има единодушие за сътрудничество относно гъвкавостта. В противен случай няма да получат ITER.
<P>
Имахме тежки и много противоречиви преговори. В крайна сметка никога не става въпрос за цифри, а за политическа воля.
<P>
В заключение, третото нещо, на което искам да се спра, е, че при разгорещено разискване Комисията застана между Съвета и Парламента. В Съвета няма нито едно правителство, което да е готово да обсъжда нашите собствени ресурси. Ние искаме да обсъдим нашите собствени ресурси. Комисията зае своята позиция. По този въпрос тя застана на страната на Парламента. Следователно съществува съгласие между институциите на Общността. През пролетта очаквам председателя на Комисията и г-н Левандовски да внесат съответно предложение относно споразуменията за собствените ресурси в ЕС. Тогава държавите-членки - 27-те правителства, ще трябва да заемат позиция по този въпрос.
<P>
Малко съм изненадан, че аз съм единственият председател на група, който се изказва днес. Бих искал да се обърна към своите многоуважавани колеги във връзка с това. Донякъде разискванията между нас и експертите по бюджета бяха разгорещени. В крайна сметка считам, че те протекоха положително. Бих искал да благодаря на докладчиците по бюджета, г-жа Jędrzejewska и г-жа Trüpel. Чрез по-активното ми участие в процеса на формиране на бюджета на политическо равнище разбрах колко трудна е тази работа. Бих искал да ви похваля за свършената работа. И накрая, искам да се извиня на всички онези членове на комисията по бюджети, които понякога вероятно са усещали, че ги провокирам. Трябва да ви кажа обаче, че считам, че тази провокация беше необходима.
<SPEAKER ID="475" NAME="Anne E. Jensen" LANGUAGE="DA">
Г-н председател, аз също бих искала да започна, като благодаря на г-жа Jędrzejewska и г-жа Trüpel за задълбочената и висококачествена работа, която свършиха по бюджета, и може би в частност на г-жа Jędrzejewska, която беше натоварена с невероятно трудна задача съгласно новата процедура. Искам да благодаря на белгийското председателство, което има невероятен принос, както и на нашия председател, г-н Lamassoure, който свърши прекрасна работа по време на тези преговори. Комисията, разбира се, също се опита да даде конструктивен принос, особено по време на окончателната фаза тук.
<P>
От гледна точка на групата на Алианса на либералите и демократите за Европа, това е добър резултат за бюджета за 2011 г. Осигурихме необходимите бюджетни кредити за изследвания, енергетика и образование, а в областта на външните работи намерихме средства за Палестина и държавите производителки на банани, без да правим съкращения в други програми. Тази бюджетна процедура показа, че Многогодишната финансова рамка е много строга и лишена от гъвкавост. Все още не сме решили проблема с финансирането на проекта за термоядрен синтез ITER за следващите няколко години - нещо, което беше споменато от няколко души. Групата на Алианса на либералите и демократите за Европа би искала да се намери решение на този въпрос. Ако трябва да продължим да реализираме амбициите, очертани от енергийната политика на ЕС, ще се изправим пред трудни бюджетни преговори и през следващите няколко години, освен ако не постигнем споразумение, което гарантира по-голяма гъвкавост. Надявам се, че това ще се случи скоро и във връзка с това бих желала да благодаря на г-н Böge за неуморимите му опити да гарантира, че е намерено добро решение.
<SPEAKER ID="476" NAME="Isabelle Durant">
от името на групата Verts/ALE. - (FR) Г-н председател, г-н Ватле, само преди месец, въпреки че като цяло бяхме постигнали съгласие по цифрите за бюджет 2011 г., четирите най-големи политически групи се намесиха много шумно и принудиха белгийското председателство да преговаря със Съвета не само по цифрите за бюджета за финансовата 2011 г., по който има съгласие, но също така да договорят истинско политическо споразумение за следващия етап, политическо споразумение, което ще ни даде възможност да работим заедно, под формата на конвенция или в друга форма - това едва ли има значение - но също така и с националните парламенти и правителства за бъдещата финансова рамка и собствените ресурси. Всички се съгласиха.
<P>
Поискахме това навреме, точно преди месец, защото считахме, че трябва да гарантираме бъдещите европейски финанси, защото си мислехме, че трябва да спасяваме бюджетите на държавите-членки, които са изправени пред затруднения, и защото Европейският съюз трябва да има свои собствени ресурси. Всички са съгласни и бих казала, че това беше заявено много категорично.
<P>
Докъде сме стигнали един месец по-късно? Върнахме се в изходна позиция. Предстои да бъде приет бюджетът за финансовата 2011 година. Той пренебрегва гъвкавостта и проекта за термоядрен синтез ITER. Не съжалявам за ITER, както знаете, но, от друга страна, белгийското председателство, дори и да е положило огромни усилия, което трябва да призная, днес подслажда горчивото хапче, което трябва да изпием, като предлага да се задоволим с изявление на Съвета, с мъдростта на Комисията, макар че се надявам, че тя винаги ще бъде на страната на Парламента; това е правилното й място - и с писмото от министър-председателя г-н Летерме, в което всъщност се предлага да спазваме Договорите. Добре е, че не ни предлага обратното - това би било невероятно.
<P>
Ето защо трябва да признаете, че това предложение е лишено от особена тежест и трябва да осъзнаете, че сме малко разочаровани. Дори не съм сигурен, че самото белгийско председателство вярва в това, което казва, въпреки че ако "лесната задача" беше отнела малко повече време, г-н Ватле, ние можеше да постигнем по-добро споразумение, по-силно споразумение за бъдещето, което да ни даде по-голям шанс за осигуряване на правилните гаранции за бъдещето.
<P>
Имате чувството, че тук има твърде малко, както и аз. Дори и така, ние ще действаме правилно и съответно ще одобрим резолюцията с всичките й недостатъци, а що се отнася до всичко останало, изпуснахме една възможност, но оставаме уверени, че ще присъстваме на следващото заседание, защото разискването за перспективите не приключило.
<SPEAKER ID="477" NAME="Derk Jan Eppink">
от името на групата ECR. - (EN) Г-н председател, ще се опитам да бъда по-кратък от колегата, който се изказа преди мен. Моята група предложи да се приеме бюджетът, договорен от Съвета. Той предлага малко увеличение и това е разумен компромис. Не забравяйте, че държавите-членки на ЕС и гражданите трябва да съкращават бюджетите си. За съжаление разискването относно бюджета започна с фалстарт. Парламентът искаше увеличение с 6 %, което е направо смешно и показа, че това струпване остава недокоснато. Тук разискването дори беше разпалено от луди глави, които искаха да отвлекат бюджета, за да си осигурят достъп до собствени ресурси, с други думи данъчно облагане на ЕС. Винаги сме се противопоставяли на това. Договорът от Лисабон е пределно ясен по този въпрос. Парламентът има правото да предоставя съвет, но няма право на съвместно вземане на решение.
<P>
Парламентът загуби тази битка, както беше предсказано. Сега той заема нова позиция, която европейските консерватори защитават непрекъснато - бюджет от 1 % от БВП. Лудите глави тук трябва да трябва да се охладят, особено зелените. Само си представете, че ЕС нямаше бюджет за следващата година, докато еврото се намира в ситуация на тежък икономически спад. Дали това е образът, който искате да предложите на финансовите пазари? Те изобщо няма да са доволни.
<P>
Бих искал да поздравя правителствата на Обединеното кралство и Нидерландия за принципната им позиция. Благодаря на белгийското правителство за ролята му на честен посредник и благодаря на Комисията за компетентната и спокойна работа.
<SPEAKER ID="478" NAME="Miguel Portas">
от името на групата GUE/NGL. - (PT) Г-н председател, с приемането на проекта на бюджет за 2011 г. стигаме до края на един изпълнен със сътресения процес на преговори. Първо няколко думи за самия бюджет. Той е резултат от прилагане от страна на правителствата на увеличения, които са остатъчни салда. Внесеното от правителствата предложение, по което предстои да гласуваме утре, е много под пределния размер, договорен, когато водихме преговори за Финансовите перспективи за периода 2007-2013 г.
<P>
Моята група оспори това становище, защото ние не сме съгласни с приемственост на бюджетите при извънредни обстоятелства и не сме съгласни с бюджети, които не могат да се справят със социалната криза, в която попаднаха нашите държави в резултат от строгите мерки на ограничения. Само по себе си това би било достатъчно за нас, за да не можем да гласуваме за този бюджет. Недостатъчното финансиране обаче води след себе си и друга последица: то ще наложи последователни корекции през цялата 2011 г. и самите правителства го признават, като подписват протокол, в който се посочва точно това.
<P>
А сега, що се отнася до бъдещето - повечето от онези, които ще гласуват за този бюджет, се надяваха, че той поне няма да се повтори през 2012 г. и 2013 г., но няма нищо по-несигурно от това. Въпреки нашите критики моята група подкрепи позициите на Парламента по време на ситуацията на безизходица, за да се избегне точно този реален риск. Окончателният ангажимент обаче е слаб. Гарантирам ви, че през 2012 г. ще имаме ревизиран и разширен вариант на дискусиите, които проведохме през тази година, защото малцинството от правителствата, начело с Обединеното кралство, считат, че съществуващите в момента европейски бюджети са прекалено големи: те искат по-малко, а не повече. Освен това същите тези правителства също така искат да се намали гъвкавостта. Това са правителствата, които обичат санкциите и ненавиждат солидарността. Това са правителствата, които искат изключително строги мерки на ограничения, а не социален напредък. Ето защо тази Европа - Европа, която отхвърля емитирането на паневропейски облигации, Европа, която отказва да облага с данъци финансовите транзакции - е Европа, която сама ще унищожи своя собствен европейски проект. Това не е Европа, с която можем да се примирим и следователно ние не можем да гласуваме за този бюджет.
<SPEAKER ID="479" NAME="Marta Andreasen">
от името на групата EFD. - (EN) Г-н председател, ще бъда кратка, за да компенсирам времето, което отне г-н Portas. Много членове на ЕП ще се поздравят с това, че са получили увеличение от 2,9 % за бюджета на ЕС за финансовата 2011 г. Други пък ще се оплачат, че това не е достатъчно. Самата аз съжалявам за факта, че Парламентът пренебрегва кризата, която преживяват европейците, и се опитва единствено да задоволи собствените си амбиции. Съжалявам и че г-н Камерън одобрява подобно увеличение, като в същото време се налагат тежки съкращения в бюджета на Обединеното кралство - ситуация, която започва да предизвиква всеобщо недоволство.
<P>
Тези средства няма да оправят икономиката на онези държави-членки, нито ще осигурят работни места за хората, които са изгубили своите, но ако останат във Великобритания, няма да се налага да се увеличават таксите за обучение например. Разбира се, предвид увеличението, ние няма да гласуваме за този бюджет.
<SPEAKER ID="480" NAME="Lucas Hartong" AFFILIATION="NI">
(NL) Г-н председател, тази сутрин получих покана по електронната поща за коктейл от секретариата на комисията по бюджети. Те искат да отпразнуват факта, че Европейският парламент е успял да увеличи бюджета си за 2011 г.
<P>
Ако зависеше от Парламента и Комисията, от джобовете на гражданите щяха да бъдат извадени много повече средства. Европейски данъци: повод за празничен коктейл! Държавите-членки губят правото си на вето във връзка с бюджета: Г-н председател, на това му казвам да танцуваш на гроба на правата на гражданите! За щастие обаче има причина за празнуване. След сериозен натиск от страна на държавите-членки увеличението на бюджета беше ограничено.
<P>
За съжаление, това все още означава, че няма да има намаление, както поиска нидерландската Партия на свободата (PVV), но увеличението дори не е близо до поисканото от Парламента. Няма да има никакви европейски данъци за лош късмет на групата на Алианса на либералите и демократите за Европа, групата на Прогресивния алианс на социалистите и демократите в Европейския парламент и групата на Европейската народна партия (Християндемократи), а държавите-членки ще запазят правото си на вето. Така че, когато днес вдигна чаша за наздравица, тя ще бъде за онези смели, упорити държави-членки като Нидерландия, които отказаха да се съгласят с исканията на Парламента. Да живеят държавите-членки, да живеят гражданите!
<SPEAKER ID="481" NAME="Salvador Garriga Polledo" AFFILIATION="PPE">
(ES) Г-н председател, г-жа Jedrzejewska, г-жа Trüpel, г-н Lamassoure, г-н Левандовкси и г-н Böge са имената, които стоят зад бюджета за финансовата 2011 година, който според мен, в крайна сметка, е умерен и реалистичен.
<P>
Комисията по бюджети вече изготви проект, който по отношение на бюджетните кредити за поети задължения е изцяло съобразен с финансовите ограничения и оставя бюджетните кредити за плащания открити за преговори, защото, както каза Европейската комисия, имаше и продължава да има опасения относно промените в бюджетните кредити за плащания в структурните фондове за следващата година.
<P>
За съжаление, след вота в пленарна зала през октомври ние бяхме въвлечени в политически преговори, в които участваше и Съветът, и оттогава всичко върви зле: писмото от дванадесетте, наложеното от Съвета увеличение от 2,9% на бюджетните кредити за плащания; натискът върху Парламента и неговите членове; и окончателният провал, който се изразява в отмяната на заседанието на комисията по бюджети, което трябваше да се проведе вчера, за да се опитаме да постигнем съгласие относно гъвкавостта и бъдещото финансиране на международния експериментален реактор за термоядрен синтез (ITER).
<P>
Трябва ли да си направим някакви изводи от това? Мисля, че отговорът е "да". Съветът трябва да изготви заключения. Следващите председателства трябва да направят изводи.Европейската комисия трябва да извлече поука, ние също.
<P>
Сега ще ви дам едно заключение: оставете преговорите за бюджета на ЕС за други години и на специалистите, които днес взеха думата.
<P>
Бих искал също така да се възползвам от възможността и да поздравя моя колега, г-н Schulz, от комисията по бюджети, и да му напомня, че комисията ще има заседание през януари. Надявам се, че ще излезете с алтернативно предложение за това как да финансираме ITER, след като изгубихме 571 млн. евро в бюджета за 2010 г.
<SPEAKER ID="482" NAME="Göran Färm" AFFILIATION="S&amp;D">
(SV) Г-н председател, госпожи и господа, радвам се, че Съветът и Парламентът успяха да постигнат споразумение относно бюджета за финансовата 2011 г. в тези трудни времена. Бюджетът представлява един добър компромис, тъй като успяхме да запазим нисък процента на увеличение, но въпреки това успяхме да открием средства в приемлив размер за нашите приоритетни области. Искам да кажа огромно "благодаря" на нашите докладчици, г-жа Jędrzejewska и г-жа Trüpel, и на белгийското председателство, чийто принос беше много конструктивен.
<P>
Това, което ме безпокои, са дъгите перспективи, защото в дългосрочен план би било необосновано, ако държавите-членки възлагат нови задачи на ЕС, но не могат да се споразумеят за това как да бъдат финансирани. Това ще бъде огромен проблем през 2012 г. и 2013 г. и, разбира се, докато се подготвяме за предстоящата финансова рамка, защото сега е ясно, че едно малцинство от по-богатите държави, които са нетни вносители в бюджета, начело на някои от които има евроскептични правителства, искат да се намали бюджетът на ЕС на всяка цена, независимо от последиците. Това е неразумна позиция, особено като се има предвид, че те полагат огромни усилия, за да повишат разходите в някои области, ИТ проектите например, и в същото време не могат да определят къде точно трябва да се направят съкращения. Дали трябва да съкратим помощта за селското стопанство? Трябва ли да запазим Структурните фондове? Някои хора искат това, но повечето казват "не".
<P>
Проблемите, пред които сме изправени във връзка с бъдещето, всъщност са вътрешнополитически в рамките на Съвета и между държавите-членки с различно отношение към ЕС и бюджета му в бъдеще. Най-противоречивият въпрос е този за механизмите за гъвкавост в бъдеще. За нас, социалдемократите, тук има два проблема.
<P>
Първо, въпрос на принципи е да запазим междуинституционалното споразумение, което датира от 1999 г. и работи изключително добре. Нито един парламент в света няма да приеме намаляване на влиянието, особено ако няма убедителни практически причини за това. Съветът не успя да представи никакви практически основания за намаляване на гъвкавостта. Договорът от Лисабон не предвижда ново споразумение със същото съдържание като сегашното. Това по-скоро е въпрос на политическа воля от страна на държавите-членки.
<P>
Второ, когато маржовете намаляват в края на бюджетния период и в същото време се добавят нови задачи, необходимостта от гъвкавост също нараства. Това беше посочено от Комисията при оценката й на настоящата рамка. Въпреки факта, че всички аргументи говорят в подкрепа на по-голяма гъвкавост и за това, че тя трябва да се прилага по-лесно, Съветът зае противоположна позиция. Това е неприемливо. Сега ние знаем, че има държави-членки, които считат настоящия спор за намалената гъвкавост като подготовка за голямата битка, което се дължи на драстично съкращаване на бюджета на ЕС. Ако това се окаже позицията на Съвета в бъдеще, аз се опасявам, че ще се изправим пред постоянна бюджетна криза, защото ние няма да я приемем.
<P>
(Ораторът приема да отговори на въпрос, зададен чрез вдигане на синя карта, съгласно член 149, параграф 8 от правилника)
<SPEAKER ID="483" NAME="Lucas Hartong" AFFILIATION="NI">
(NL) Определихте като "тревожен" факта, че редица държави-членки се противопоставят на увеличението на бюджета за финансовата 2011 година, както и че в резултат на това ще могат да се реализират по-малко проекти. Не сте ли обмислили възможността, че тези държави-членки не считат, че има нужда от каквито и да било европейски проекти?
<SPEAKER ID="484" NAME="Göran Färm" AFFILIATION="S&amp;D">
(EN) Г-н председател, разбира се, аз съзнавам, че има разлика между държавите-членки, които са нетни платци, и онези държави-членки, които са нетни бенефициери. Всички ние трябва да разбираме този факт. Лесно може да кажете, че Обединеното кралство, Нидерландия и дори моята родна страна - Швеция, ще спечелят от съкращаването на бюджета на ЕС,
<P>
Но погледнете държавите-членки, които наистина изпитват проблеми в момента. Погледнете Гърция, Португалия и Ирландия. Те ще загубят, ако се съкрати бюджетът на ЕС, защото той всъщност има принос за техните икономики - не на последно място чрез структурните фондове и чрез други части от бюджета. Ето защо считам, че не е справедливо да се действа по този начин.
<SPEAKER ID="485" NAME="Carl Haglund" AFFILIATION="ALDE">
(SV) Г-н председател, поне сега имаме подходящо разискване, в което участва и представител на Съвета. Това разискване относно бюджета за следващата година прекалено дълго се водеше около това, кой какво е направил и защо. В очите на много хора разискването между институциите в известна степен е жалко, но в същото време вероятно можем да научим нещо за в бъдеще.
<P>
Преди един месец бях много критичен относно начина, по който в Съвета гледате на бъдещето и на възможността за финансиране на приоритетите, които вие самите определихте, и тук имам предвид по-конкретно стратегията "Европа 2020". С други думи, как ще финансираме амбициозните цели, които имаме в Европа. Аз все още съм критично настроен и следователно считам, че може би ще бъде интересно да разгледаме бюджета, с който разполагаме сега, точно в тази светлина.
<P>
Споразумяхме се относно увеличение на бюджета с 2,91 %, което лично аз считам за напълно разумно решение. Ако Съветът беше постигнал своето, бюджетните кредити за изследвания щяха да бъдат съкратени с близо половин милиард евро в сравнение с първоначално предложения от Комисията размер и във връзка с това аз все още не съм разбрал напълно какво мисли Съветът. По-късно Парламентът поправи тази грешка в свой собствен вариант, което е нещо хубаво. Това означава, че по много начини ние сме тръгнали в по-добра посока и дори цифрите да са същите като поисканите от Съвета, съдържанието е значително по-добро от предложеното от Съвета увеличение с 2,91%. Считам, че не костваше много дори при условие, че запазихме цифрите, да има значителни промени в бюджета.
<P>
Г-н Färm взе предвид гъвкавостта и във връзка с това Съветът трябва да обмисли как конкретно възнамерява да осигури средствата, необходими за бъдещите инвестиции, които сме одобрили, защото няма да може да ги намери в бъдеще, ако не се откаже от логиката, която следва в момента.
<SPEAKER ID="486" NAME="Martin Callanan" AFFILIATION="ECR">
(EN) Г-н председател, очевидно съм доволен, че Парламентът най-накрая се осъзна, прие това, което за много от нас беше неизбежно, и се спря на увеличение от 2,9 %, въпреки че трябва да кажа, че за много от нас това не е достатъчно. Много от нас биха искали да видят замразяване или може би в най-дръзките ни мечти намаление на бюджета на ЕС, защото колкото по-малко средства изразходва ЕС, толкова по-малко се намесва в живота на обикновените граждани.
<P>
Това очевидно е добър резултат за Дейвид Камерън, за Марк Рут, но това също така е и победа за затруднения данъкоплатец в Европа, който трябва да плаща сметките на институциите на ЕС. По време на строги ограничения и съкращения в повечето държави-членки беше направо лудост за този Парламент да се опитва да увеличи разходите на ЕС с 6 %. Радвам се, че беше проявен поне малко здрав разум.
<P>
За онези, които вярват в европейския проект и в европейската интеграция - а точно аз не съм един от тях - вие нанесохте повече вреда на вашата кауза от който и да било друг, като се опитвахте да настоявате за това абсурдно увеличение на разходите на ЕС, когато всички останали, всяка публична институция в Европа, страда от съкращения. Вие сами нанесохте огромна вреда на вашата кауза.
<SPEAKER ID="487" NAME="Bastiaan Belder" AFFILIATION="EFD">
(NL) По време на заключителния етап от бюджетната процедура Съветът и Комисията направиха политически изявления, най-вече с оглед на включването на Европейския парламент в процеса на финансиране на Европейския съюз в дългосрочна перспектива. Имам два въпроса във връзка с това.
<P>
Първият ми въпрос е как Съветът и Комисията ще придадат конкретна форма на това сътрудничество? Дали Европейският парламент ще участва съвместно с тях при вземането на решения? Изпитвам сериозни съмнения по този въпрос.
<P>
Вторият ми въпрос се отнася до европейския данък. През юни 2011 г. Европейската комисия иска да представи предложение за финансиране на Европейския съюз за периода 2014-2020 г. Моят въпрос във връзка с това е дали данъкът на ЕС е част от него. Ако е така, това означава, че списъкът от възможни налози, който Европейската комисия представи през октомври, е удължен допълнително. Ако това е налог за финансовия сектор, тогава всеки приход според мен със сигурност би трябвало да отива в държавите-членки, защото в крайна сметка на тях се наложи да спасяват банки.
<P>
И накрая, г-н председател, аз изцяло подкрепям позицията, която заеха нидерландското и британското правителства в този конфликт.
<SPEAKER ID="488" NAME="Angelika Werthmann" AFFILIATION="NI">
(DE) Г-н председател, преди всичко бих искала да благодаря на г-жа Jędrzejewska и г-жа Trüpel, които водиха бюджетната процедура изключително отговорно и с ясен фокус върху приоритетите.
<P>
По отношение на бюджета за финансовата 2011 г.: когато обмисляме бюджета на ЕС, не трябва никога да забравяме, че близо 95 % от средствата се връщат отново в полза на гражданите. Най-добрият пример за това е Европейският фонд за приспособяване към глобализацията. Административните разходи на Европейския съюз в размер на 6 % са много по-ниски от тези на някои държави-членки. В продължение на много години бюджетът на ЕС възлизаше на плюс/минус 1 % БВП. С това се финансираше разширяването от 15 до 27 държави-членки без допълнителните бюджетни ресурси. В резултат от Договора от Лисабон сега ние имаме допълнителни задачи.
<P>
Увеличенията на бюджета винаги са били трудни. С теми като новите проекти и допълнителните задачи, произтичащи от Лисабон, бюджетът за 2011 г. също е инвестиция за бъдещето на ЕС и за функционирането на неговите институции.
<SPEAKER ID="489" NAME="Alain Lamassoure" AFFILIATION="PPE">
(FR) Г-н председател, предвид извънредните ограничения, пред които сме изправени тази година, споразумението, което беше постигнато относно проектобюджета за 2011 г., е най-добрият възможен компромис. Затова трябва да поздравим и да благодарим на нашите двама докладчици, на Европейската комисия и на забележителното белгийско председателство, към което бих искал да изкажа особена благодарност.
<P>
Г-н Ватле е малко тъжен. Той е с впечатлението, че е свършено твърде малко. Добре би било да обърне внимание на жеста на Парламента да предостави 570 млн. евро на държавите-членки, вместо да задели тези средства за програмата ITER, като жест на благодарност към белгийското председателство.
<P>
От началото на тези преговори Парламентът искаше да покаже, че е наясно с отговорностите си. Сега, в края на годината, когато отново се поставя въпросът за сближаването на Съюза, комисията по бюджети категорично препоръчва да сложим край на несигурността относно бюджета за 2011 г.
<P>
Все пак основните проблеми остават недокоснати. За разлика от някои национални бюджети, бюджетът на Съюза не е застрашен от фалит. По отношение на статута, това е един балансиран бюджет, но е на ръба на политически провал. Европа финансира амбициите си, като се впуска в слова. И все пак вербалната инфлация, инфлацията на грандиозните и илюзорни цели е толкова пагубна, колкото и паричната инфлация.
<P>
Съюзът вече няма средства да финансира решенията, които е взел, нито новите компетентности, възложени му от Договора от Лисабон. Съюзът не успя също така да въведе процедури, които да му позволят да гарантира, че при отсъствие на финансиране от Общността основните общи цели, като стратегията "Европа 2020" са включени в националните бюджети.
<P>
Ето защо Парламентът отдава такова голямо значение на постигнатото заедно с Комисията и бъдещите председателства споразумение за намиране на начин, по който да се осигури финансиране за бъдещите политики чрез бюджета на Общността, чрез новите ресурси, които вече не водят до изтичане на националните бюджети, и чрез самите национални бюджети, които са 20 пъти по-големи от размера на малкия европейски бюджет. През 2010 г. Съюзът даде ново определение на понятието финансова солидарност. 2011 г. трябва да бъде годината, в която да преосмислим бюджетната солидарност.
<SPEAKER ID="490" NAME="Hynek Fajmon" AFFILIATION="ECR">
(CS) Г-н председател, днес бих искал още веднъж ясно да заявя, че Европейският съюз се нуждае от подходящ бюджет за следващата година. Няма причина да имаме прогнозен бюджет. Няма причина и Европейският парламент да одобрява бюджета, като поставя допълнителни искания. Всички европейски държави в момента минават през труден период в икономическо отношение и със сигурност се нуждаят от изготвяне на подходящи бюджети както на национално, така и на европейско равнище. Домакинствата, предприятията и местните органи също се нуждаят от тази сигурност.
<P>
Ето защо тук - от името на моите колеги от чешката Гражданска демократическа партия и на групата "Европейски консерватори и реформисти", заявявам, че при утрешния вот ние ще подкрепим постигнатия между Комисията, Съвета и Парламента компромис.
<SPEAKER ID="491" NAME="Marian-Jean Marinescu" AFFILIATION="PPE">
(RO) Г-н председател, утрешният вот може да сложи край на първата процедура за одобрение на бюджета, при която се спазва Договорът от Лисабон. Очевидно преговорите бяха трудни. Парламентът изложи изключително важни политически съображения, но Съветът отказа да ги обсъжда. Първоначално Парламентът беше много обединен, когато отстояваше позицията си. Съветът беше разделен, но имаше предимството на единодушието и блокира помирителната процедура. В момента сме в процес на договаряне на цифрите. Съветът и Комисията приеха чрез декларации исканията на огромното мнозинство в Европейския парламент. Щеше да бъде много по-добре да имаме междуинституционално споразумение, което щеше да осигури по-голяма сигурност за бъдещето. За съжаление, Парламентът вече не е така единен, както в началото на преговорите. В резултат на това няма финансиране за ITER.
<P>
Считам, че е от огромно значение за нас да осигурим на Съюза бюджета, от който се нуждае по време на този период на криза. Разполагаме с необходимото време, преди да бъдат одобрени бъдещите финансови прогнози по теми, по които все още не е намерено решение. Съветът трябва да разбере, че не е от полза за Съюза основните европейски политики да бъдат одобрявани чрез процедура за съвместно вземане на решения, а решенията за финансовите ресурси, които са необходими за прилагането на тези политики, да се вземат само от една от страните, участващи в процеса на сътрудничество по бюджета. Парламентът трябва да участва на същото равнище и в двата аспекта - и политически, и финансов.
<SPEAKER ID="492" NAME="Peter van Dalen" AFFILIATION="ECR">
(NL) Г-н председател, много от моите колеги не са искрени, когато се изказват по бюджета. Г-н Schulz не се старае много да прикрие раздразнението си от Съвета. Г-н Verhofstadt изглежда има ограничен речник от две фрази: паневропейски облигации и европейски данъци. Г-н Daul дори предложи Нидерландия да напусне Европейския съюз. Това е остро изказване, но той подкрепя само една страна от аргумента.
<P>
Когато предложих да обсъдим бюджета на Парламента обаче, тези господа и техните групи се направиха, че не ме чуват. Освен това не бях подкрепен, когато предложих прозрачност във връзка с възстановяването на средства за общи разходи, които членовете на ЕП получават всеки месец. Не получих никаква подкрепа и за предложението ми да обсъдим луксозния автомобилен парк на Парламента. Предлагам да закрием луксозните информационни офиси на Парламента, а това предизвиква главоболие у редица колеги.
<P>
Ето защо е редно да се гласува против, но моята група и моята страна успяха да предотвратят допълнително влошаване на ситуацията и затова се въздържах. Да се гласува в подкрепа на увеличение от 2,9% в сегашните условия би било напълно неподходящо.
<SPEAKER ID="493" NAME="José Manuel Fernandes" AFFILIATION="PPE">
(PT) Г-н председател, г-н член на Комисията, госпожи и господа, приемайки този бюджет, Европейският парламент показва огромно чувство на отговорност. Истината е, че в условията на икономическа, финансова и социална криза, която здраво ние е стиснала в хватката си, би било зле за Европейския съюз и неговите граждани да нямат бюджет за 2011 г. Никой нямаше да ни разбере, ако институциите на Съюза бяха потърсили широко съгласие за техните бюджети от страна на държавите-членки и ако не бяхме успели да постигнем минимален консенсус за тези бюджети.
<P>
Аз обаче считам, че макар бюджетът за 2011 г. да не е лош, той можеше да бъде по-добър. Необходимостта от единодушие в Съвета по някои въпроси затрудни допълнително преговорите. Това беше знак за трудностите, пред които Съветът ще трябва да се изправи, за да постигне споразумение относно следващата Многогодишна финансова рамка и за новите собствени ресурси, за които, както знаете, се изисква единодушие в Съвета.
<P>
Тук бих искал да подчертая отличната работа на г-жа Jędrzejewska като докладчик, а също и на г-жа Trüpel, усилията на белгийското председателство и поведението на Комисията. Приоритетите, които ние очертахме, са включени в този бюджет - ще подчертая засилването на подкрепата за младежта, образованието и иновациите, и изследванията. Бих искал също така да посоча и подготвителните действия "Вашата първа работа в EURES", която ще стимулира мобилността на младите хора в рамките на ЕС, в областта на заетостта. Аз лично работих по това предложение и се надявам, че след като получи правно основание, това подготвително действие ще даде началото на програма, за която ще се отдели съществена част от бюджета. Друг положителен аспект беше постигнатото споразумение най-късно до края на септември 2011 г. Комисията да представи актуализирани стойности, свързани с разпределението на средства за политиката на сближаване и развитие на селските райони, и, ако е необходимо, те ще бъдат увеличени.
<SPEAKER ID="494" NAME="Mairead McGuinness" AFFILIATION="PPE">
(EN) Г-н председател, бих искала да благодаря по-специално на Sidonia, нашия докладчик, за това, че се справи отлично от страна на Парламента с изключително трудните преговори. Тази работа, както и работата на Съвета, трябва да се признае.
<P>
Говоря като докладчик за селското стопанство и искам думите селско стопанство да отекват в тази зала, защото ние имаме опасения не само за цифрите, но и за процедурата. От моя гледна точка тази нова процедура се нуждае от фино регулиране. Ние можем и трябва да вършим работата си по-добре. Повтарям си го, но го казвам и на Съвета и Комисията и считам, че трябва да проверим и направим преглед как сме работили в миналото.
<P>
Постигнахме някои неща в селското стопанство. Те са много малки, но аз се безпокоя за бъдещето. Бих искала Комисията да говори за съкращения на излишни средства в размер 800 млн. щатски долара, каквото явно има при финансирането за развитие на селските райони. Надявам се, че това всъщност няма се случи.
<P>
Обезпокоена съм за бюджета след 2013 г. и за възможността селското стопанство да стане сектор, от който хората вземат средства за други политики, освен ако не бъде постигнато споразумение за подходящ бюджет за всички политики на Европейския съюз.
<SPEAKER ID="495" NAME="Zigmantas Balčytis" AFFILIATION="S&amp;D">
(LT) За първи път, откакто Договорът от Лисабон е влязъл в сила, Европейският парламент използва възложените му правомощия да участва пълноценно в изготвянето на бюджета на Европейския съюз. Неуспешният първи опит да се постигне споразумение и основателните искания на Европейския парламент да бъдат взети предвид е показателен за конфликта, който продължава да съществува между институциите, а такъв всъщност не би следвало да има, тъй като пречи на ефективното междуинституционално сътрудничество. Очевидно не може да се отрече, че целта на всички институции на ЕС е да гарантират, че споразуменията, които са от особено значение за целия ЕС и неговите граждани, се одобряват възможно най-безпроблемно. Ето защо в бъдеще трябва да се направят фундаментални промени в принципите на функциониране на самите институции и Европейският парламент трябва да бъде включен на всеки етап от преговорите, особено при приемане на бюджета, като това трябва да се счита за изключително важно условие за спазване на принципа на представителната демокрация.
<SPEAKER ID="496" NAME="Riikka Manner" AFFILIATION="ALDE">
(FI) Г-н председател, преди всичко искам да отправя благодарности към докладчиците за усърдната работа, която налагаше постигането на този компромис. При тези преговори се наложи да се използват особено големи усилия в светлината на влизането в сила на Договора от Лисабон и строгите бюджети, наложени в държавите-членки. Поради тази причина бих искала да благодаря на всички преговарящи.
<P>
За първи път решението за бюджета на Европейския съюз се взема с едно четене и, ако не друго, аз считам, че този процес допълнително подчерта необходимостта от по-добър диалог между бюджетните органи - нещо, което Парламентът иска от дълго време. Трябва да има приемственост при преговорите и хармонизиран подход относно помирителната процедура за годишната и многогодишна бюджетна рамка, за да може на масата за преговори тези институции да говорят на един език.
<P>
Сега обаче вероятно трябва да сме доволни, че има бюджет за финансовата 2011 година. Несигурните елементи трябва да бъдат сведени до минимум в условията на този икономически водовъртеж.
<SPEAKER ID="497" NAME="François Alfonsi" AFFILIATION="Verts/ALE">
(FR) Г-н председател, бюджетът за 2011 г., получен в резултат на редица процедури по съгласуване между нашата комисия по бюджети. Съветът и Комисията, не съответства на новите институционални баланси, определени от Договора от Лисабон.
<P>
Съветът, или по-конкретно представителите на редица правителства, не се съобразиха с тях. По-конкретно, неприемливо е, че искането на Парламента да постигне диалог относно бъдещите собствени ресурси на ЕС не доведе до нищо.
<P>
Сега нашият Парламент има право на съвместно вземане на решения по бюджетни въпроси. Той трябва да гарантира, че това право се съблюдава, а ние трябва да осъзнаем нещо. Балансираните като цяло процедури по съгласуване вероятно няма да са възможни, докато това право за съвместно вземане на решения се упражнява под формата на отрицателен вот.
<P>
В даден момент Европейският парламент ще трябва да избере твърдо да отстоява своята институционална позиция. Този въпрос за собствените ресурси отново ще изплува на повърхността през следващите месеци. Ако искаме да успеем, ще се наложи да отстояваме отговорностите си докрай.
<SPEAKER ID="498" NAME="Diane Dodds" AFFILIATION="NI">
(EN) Г-н председател, не мога да гласувам за увеличение на бюджета на Парламента и считам, че много хора в Обединеното кралство ще наблюдават заседанията с изумление. В националните икономики в Европа наблюдаваме строги мерки на ограничения и бюджетни съкращения. Това е актуалната тема на деня и пред това трябва да се изправят нашите граждани.
<P>
Еврото е в криза и аз искам Парламентът да отчете, че въпреки че моят избирателен район не използва еврото, ние делим граница с Ирландия. За нас тя е огромен пазар за износ, така че тази криза вреди и на нашия народ. Покрай кризата ние предложихме увеличение от 2,9 % вместо поисканите от Парламента 6 %, но върху бюджет, който Сметната палата не е одобрявала години наред.
<P>
Най-обезпокоително от всичко е. че имаме обещание до юни 2011 г. Комисията да внесе предложение за данък на ЕС. Чудно ли е тогава, че евроскептицизмът нараства непрекъснато?
<SPEAKER ID="499" NAME="Michel Dantin" AFFILIATION="PPE">
(FR) Г-н председател, госпожи и господа, бих искал да се присъединя към благодарностите и поздравленията, адресирани към онези, които успяха да приключат тези трудни преговори.
<P>
Подготвяме се да одобрим бюджет утре, което е голяма стъпка напред за Европа на мобилността и Европа на младите хора. Преди всичко този бюджет показва решителността на Парламента да не изоставя широко мащабните европейски инвестиции по време на този период на криза.
<P>
Аз обаче бих желал да споделя с вас своето безпокойство и неудовлетворение от избора, направен днес от някои политически групи, и по-специално от социалистите, чиито представители бяха на правителствени позиции в ключови моменти, да застрашат програмата ITER, единственият основен дългосрочен изследователски проект в Европейския съюз, в който ние имаме водеща роля.
<P>
Както знаете, миналия юни Европейският съюз пое ангажимент да допринесе с допълнителни 1,3 млрд. евро за проекта, което е от решаващо значение за нашата сигурност. Следователно при утрешния ни вот ще бъде поставена под въпрос надеждността на Европа в световен мащаб. Това отношение означава, че сме загубили близо 600 млн. евро от неусвоените средства през 2010 г., които можеше да бъдат разпределени за ITER. Това е абсурдно!
<SPEAKER ID="500" NAME="Edit Herczog" AFFILIATION="S&amp;D">
(EN) Г-н председател, като член на Европейския парламент се чувствам отговорна за това да имаме бюджет. Като социалист много съжалявам, че няма да въведем данък върху финансовите транзакции. Като докладчик за комисията по промишленост, изследвания и енергетика бих искала да подчертая, че ние подкрепяме проекта ITER, но не се нуждаем от временни решения за една година. Нуждаем се от устойчиво финансово решение за следващите две десетилетия. Като унгарка съм много щастлива, че унгарското председателство, да се надяваме, няма да се наложи да се занимава с бюджета, а само да намери решение за ITER и за гъвкавостта по време на преговорите.
<SPEAKER ID="501" NAME="Януш Левандовски" LANGUAGE="EN">
Г-н председател, ще бъда кратък, тъй като вече използвах времето си за изказване. В отговор на г-н Belder, който може вече да не е тук, предложението на Комисията за това, как институциите да си сътрудничат помежду си, беше направено в пряко изпълнение на членове 312 и 324, и по-конкретно член 311 от Договора от Лисабон за специфичните процедури относно решението за собствените ресурси при пълно спазване на фискалния суверенитет на държавите-членки.
<P>
Що се отнася до собствените ресурси, това беше ясно и категорично включено във възложения на Комисията през декември 2005 г. мандат, потвърден от Парламента, да започне не само разходната, но също така и приходната част на бюджета, включително отстъпката за Обединеното кралство. Бяхме достатъчно деликатни да не засягаме въпроса за отстъпката за Обединеното кралство при нашия преглед на бюджета и в крайна сметка нашият избор за бъдещето не е да се увеличават разходите, а да се променя съотношението между националните директни плащания и собствените ресурси в унисон с виждането на Договора и на основателите на Европейския съюз.
<P>
Накрая, една обща забележка: за щастие, ако ние гласуваме утре, нашият тест на Лисабон по отношение на бюджета ще приключи и ще трябва да направим заключения. Това изпраща добро послание към европейските граждани, че имат бюджет без никакви дефицити или дългове, и показва, че не трябва да ни възприемат като изкупителна жертва за провалените политики в някои държави-членки. Следователно сега, след като имаме бюджет, ние трябва да продължим разискванията си относно формите на междуинституционално сътрудничество при много по-добри условия.
<SPEAKER ID="502" NAME="Мелкиор Ватле" LANGUAGE="EN">
Г-н председател, и аз като г-н Левандовски нямам много да добавя към това обсъждане.
<P>
Просто след като чух някои членове на ЕП да казват, че предпочитат да не одобряват бюджета, за да утвърдят правомощията на Парламента при процедурата за съвместно вземане на решения, считам, че всъщност всички европейски институции ще спечелят много повече и ще подобрят положението си, ако могат да водят Европейския съюз напред по пътя на компромисите, вместо всеки да блокира работата на другия и да не постигаме никакъв напредък по европейските проекти.
<P>
Считам, че това е въпрос на логика и днес аз наистина искам да благодаря на всички онези, които избраха да изграждат Европа и да продължат напред. Дали Съветът има всичко, което е поискал? Не. Дали Парламентът има всичко, което поиска? Разбира се, че не. Дали продължаваме напред? Да. Тази процедура за съвместно вземане на решение функционира, тя работи. Всички направиха известни компромиси. Всички направиха някакви отстъпки.
<P>
Дали ни предстои още много работа? Разбира се. Със сигурност за това става въпрос при разискването относно гъвкавостта и ITER. Съжалявам за това, че не можахме да постигнем споразумение и чух да се споменава, че внесеното предложение е стъпка назад. Не. Повтарям: случва се по време на всяко разискване и днес това е единодушието. Ако целта е да се премине към квалифицирано мнозинство, тогава считам, че трябва да се приеме предложението на белгийското председателство. Считам, че това е важно, когато става въпрос за изготвянето на бюджетите за 2012 г. и 2013 г. Считам, че този механизъм наистина трябва да бъде насърчен, тъй като е съобразен с предишни практики, но поне гарантира, че бюджетите за 2012 г. и 2013 г. вече не могат да бъдат блокирани чрез единодушно вземане на решение. Считам, че наистина трябва да се възползвате от тази възможност.
<P>
По отношение на ITER начинът, по който използвахме този механизъм за гъвкавост за ITER 2010, ясно показва, че ние ще се нуждаем от него и че трябва да приемем това, което е пред нас днес.
<P>
Бих искал искрено да благодаря на всички онези оратори - няма да споменавам всеки от тях - които признаха работата, която свършихме заедно, за да продължим напред. Бих искал да благодаря на всички онези, които предпочитат логиката на напредъка пред тази на блокирането на дейността. Считам, че наистина трябва да насърчаваме тази логика.
<P>
Г-н Lamassoure, Вие говорихте за бюджетна солидарност. В Съвета бяхме почти напълно солидарни, тъй като всички приеха увеличението от 2,91 %. Преминахме от квалифицирано мнозинство към пълно единодушие в рамките на Съюза. Шегата настрана, но аз считам, че всички декларации, приложени към този бюджет за финансовата 2011 година - защото, да, един бюджет сам по себе си е и политически, както показа Парламентът с политическите приоритети, които той включи в бюджета - независимо дали са относно собствените ресурси, европейската добавена стойност, Лисабон - декларацията на Комисията - или в контекста на това съвместно изявление, което е важно и вече беше последвано от писмо от страна на белгийския министър-председател, настоящия председател на Европейския съюз, считам, че всички тези изявления показват, че всички етапи се развиват в правилна посока. В момента не се движим токова бързо, колкото всички биха искали, но се движим достатъчно бързо, за да можем да кажем, че машината е в изправност и че е по-добре да се придържаме към тази логика на напредък, отколкото към логиката на блокиране.
<SPEAKER ID="503" NAME="Sidonia Elżbieta Jędrzejewska" LANGUAGE="PL">
Г-н председател, от това, което казаха ораторите преди мен, става ясно, че всички ние сме доволни, че ще бъде възможно да започнем изпълнението на бюджета на ЕС за 2011 г. ефективно и без ненужни закъснения от януари следващата година. Всички тези изказвания обаче също така ясно показаха, че все още липсват някои неща. Има липса на дискусия и липса на разбиране. За мен вече е ясно, че Договорът от Лисабон разкрива нова, неизследвана територия за нас и че ни чака много труден дебат относно новия многогодишен бюджет на Европейския съюз за периода след 2013 г.
<P>
Това разискване е свързано с фундаментален въпрос, а именно, въпросът за това, как можем да премахнем все по-голямата разлика в очакванията на Европейския съюз, или с други думи, какво трябва да направи Европейският съюз - и можем да видим, че държавите-членки и всички заинтересовани страни, включително Европейският парламент, очакват все повече и повече от Европейския съюз, тъй като той би трябвало да се справи с непрекъснато нарастващия брой на проблемните области, и е отворен за нови политики и нови сфери на дейност и си поставя нови задачи - разлика между споменатите по-горе очаквания и непрекъснато отслабващото желание за финансиране на тези нови начинания. Трябва да проведем съвместни разисквания във връзка с това непрекъснато нарастващо различие. Не можем да ги избегнем, още повече, че след като в момента преживяваме финансова и икономическа криза и следователно няма място за теми табу по отношение на финансирането. Трябва да говорим открито по всички тези въпроси: за собствените ресурси на ЕС, за това какво трябва да прави ЕС, за това какво може би не трябва да се опитва да прави, за това какво наистина е важно за нас и в каква степен трябва да бъдат финансирани тези приоритети.
<P>
Накратко, аз считам, че това, което се случи по време на приемане на бюджета на финансовата 2011 година, е едновременно основа и начало на разискването, но в никакъв случай то не свършва дотук. Благодаря ви за готовността да участвате в разискване и се надявам, че ще проявите още по-голяма готовност през следващата година.
<SPEAKER ID="504" NAME="Helga Trüpel" LANGUAGE="DE">
Г-н председател, радвам се, че имам възможност да взема последна думата при днешното разискване. Като начало, с удоволствие ще приема извинението на г-н Schulz, който каза, че понякога не се е държал добре. Хубаво е, че забелязва, че понякога вдига твърде много шум. Неговият коментар, че по-рано сме се занимавали само с технически бюджетни въпроси и сега сме осъзнали, че това е въпрос на бюджетна политика, е нещо, на което искам твърдо да се противопоставя. Работя в комисията по бюджети в продължение на шест години и дори преди това, винаги е ставало въпрос за бюджетна политика, а не просто технически аспект. Г-н Schulz каза, че е научил много през последните няколко седмици. Радвам се да чуя това. В такъв случай сега той вероятно разбира процеса.
<P>
Сега ще се обърна към антиевропейските нотки, които чухме в Парламента. Бих желала още веднъж ясно да подчертая, че ако - както се твърди в Договора от Лисабон - ние имаме цел да обсъждаме нови собствени ресурси за Европа, това не само ще бъде допълнителен данък за европейските граждани, но също така ще означава, че плащанията от брутния вътрешен продукт са намалени със същия размер. С други думи, това не просто ще постави по-голяма тежест върху гражданите, а ще осигури и по-прозрачна система за наши собствени ресурси. Този въпрос трябва да се обсъди. Отхвърлям опита да се манипулира становище, като се внушава, че ще има само допълнителни тежести. Вместо това целта е да се намери интелигентна система за финансиране. Съветът и Парламентът трябва да бъдат готови да направят това.
<P>
Вторият ми коментар, защото тук нещата бяха представени така, сякаш Европейският съюз постоянно отнема някакви неща от европейските данъкоплатци, е, че има програми за обучение на европейските граждани, има нова инфраструктура, има нови езици и помощи за производителите на мляко и млечни продукти. С други думи, това, което правим тук, е в интерес на европейските граждани и трябва да се заяви ясно и на висок глас.
<P>
Каква е световната роля на Европейския съюз през следващите години? Има такива успешни държави като Китай, Индия, Бразилия и други, с които се конкурираме на световно равнище. Ако ние като Европейски съюз искаме да бъдем силни и да имаме нови продукти, които, да се надяваме, ще бъдат устойчиви, нови методи на производство, които да са екологосъобразни, производство на енергия, което да е изцяло базирано на възобновяеми източници на енергия, което още веднъж беше поставено като цел на срещата в Канкун, тогава за тази цел ние също така се нуждаем от подходящи ресурси и от европейски бюджет, който отразява общите ни интереси. Надявам се, че ще продължим да се движим в тази посока през следващите няколко години.
<SPEAKER ID="506" NAME="Председател">
Разискването приключи.
<P>
Гласуването ще се проведе утре от 12,30 ч.
<P>
Писмени изявления (член 149)
<SPEAKER ID="746" NAME="Elisabeth Köstinger" LANGUAGE="DE">
Одобрявам факта, че най-накрая стигнахме до споразумение относно бюджета за финансовата 2011 година. Това ще гарантира финансова сигурност за уязвимия сектор на селското стопанство. Селскостопанската политика на ЕС се нуждае от стабилна бюджетна рамка, особено в неблагоприятна икономическа конюнктура. Бюджет от 12 части щеше да причини сериозни финансови трудности за много държави-членки, които вече са направили плащания в областта на селското стопанство към земеделските стопани. Селското стопанство до голяма степен зависи от субсидиите на ЕС. Семействата на земеделските стопани се нуждаят от сигурност, за да планират предварително бъдещето на своята дейност. В целия ЕС директните плащания са 40% от приходите на стопанствата и дават финансова сигурност на фона на ниските цени на производителите, нарастването на производствените разходи и колебанията на пазарите. Мерките, които формират част от програмата за развитие на селските райони, носят директни полза за последните и стимулират регионалните икономики. Земеделските стопанства в Австрия по-конкретно се възползват от мерките от 1-ви и 2-ри стълб. Общо 58 % от годишния бюджет в селското стопанство на Австрия идват от ЕС. Земеделските стопани в Европейския съюз имат да вършат множество отговорни дейности, чийто брой непрекъснато нараства. Те трябва да произвеждат най-висококачествена храна и да спазват най-високите стандарти за хуманно отношение към животните, като в същото време спомагат за предотвратяване на изменението на климата, защитават околната среда и поддържат биоразнообразието. За да могат да осигурят тези важни услуги, земеделските стопани трябва да имат надеждни доходи, основани на разумна, стабилна финансова политика на ЕС. По отношение на преговорите за финансовата рамка за периода 2014-2020 г. всички аспекти на селското стопанство трябва да имат еднакво ниво на бюджетно финансиране.
<SPEAKER ID="507" NAME="Georgios Stavrakakis" AFFILIATION="S&amp;D">
в писмена форма. - (EL) Застоят по време на първия етап от бюджета на ЕС за финансовата 2011 година, причинен от непреклонната позиция, която зае ограничено малцинство от държави-членки, почти ни доведе до въвеждане на фиаско система от една дванадесета част и други подобни, както по отношение на бюджетите на икономически слабите държави-членки, така и по отношение на възможността за сериозно забавяне в плащанията на европейските фондове. За да избегне това фиаско, Парламентът показа необходимото чувство за отговорност и готовност да приеме бюджет въпреки факта, че той не отговаря напълно на исканията му и не е какъвто трябва да бъде, какъвто европейското общество очаква да бъде, ако трябва да се справим с икономическата криза. Проблемът как да се справим с бюджетните нужди в близко бъдеще - през 2012 г. и 2013 г. - остава и аз приканвам това скромно малцинство от държави-членки да покажат съответното чувство на отговорност и да работят с Парламента, за да намерят решение, което ще даде на ЕС необходимата гъвкавост, за да отговори на нуждите и да предотврати нова бюджетна криза.
