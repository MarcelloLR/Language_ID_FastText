<CHAPTER ID="022">
Оценка на плана за действие за защита и хуманно отношение към животните за периода 2006-2010 г. (кратко представяне)
<SPEAKER ID="194" NAME="Председател">
Следващата точка е докладът на Marit Paulsen, от името на комисията по земеделие и развитие на селските райони, относно оценката на плана за действие за защита и хуманно отношение към животните за периода 2006-2010 г..
<SPEAKER ID="195" NAME="Marit Paulsen" LANGUAGE="SV">
Г-н председател, защитата и хуманното отношение всъщност е нещо, за което повечето граждани на Европа са загрижени. Въпросът не засяга само животните, но също така и нашата собствена идентичност, това, което мислим че представляваме, и което мислим, че представлява Европа, това, което приемаме като отличителен белег на цивилизацията - засяга зачитането и начина, по който третираме тези наши спътници през целия ни жизнен път.
<P>
По моя преценка, която се подкрепя от комисията по земеделие и развитие на селските райони, в по-голямата си част петгодишният план, приет от Парламента през 2006 г., докладчик за който беше г-жа Jeggle, е изпълнен сравнително добре. Една много важна част от пъзела липсва и тя е спазване на изискванията. Ето защо, когато нахвърлях следващия петгодишен план, който и аз, и комисията силно се надяваме да се появи тази година, аз се насочих към затягане на изискванията за спазване на съществуващото законодателство.
<P>
В момента това означава по-специално директивата относно живота, защитата и хуманното отношение към и управлението на свинете. Това засяга също така периодично повтарящия се проблем с превоза на животни на дълги разстояния, понякога при ужасни условия. С други думи, става въпрос за спазването, контрола и санкциите, съдържащи се във вече приетите закони, директиви и разпоредби.
<P>
Освен това аз искам да видя малко по-нов подход и по-специално по-цялостен подход. Бих искала да видя общ закон за защита на животните, който определя основни стандарти за Европа, ЕС и вътрешния пазар с предвидени минимални равнища.
<P>
Това е важно по две причини: първо поради конкуренцията на вътрешния пазар на Съюза. С други думи, за дадена държава не следва да бъде възможно да извлича конкурентно предимство в резултат на пренебрегване на животните. Втората и вероятно по-важна причина е, че ние поставяме големи изисквания към европейските земеделски стопани и производители. Затова те трябва да бъдат защитени от нелоялна конкуренция от трети държави. Неразумно е да отправяме такива големи изисквания към тях, ако не сме готови да гарантираме лоялна търговия. Още повече, и това може да не е толкова популярно, по един или друг начин ние трябва да плащаме за защита и хуманно отношение към животните. Дали това ще бъде на мястото на продажбата или чрез данъци е въпрос на друго разискване. Необходимо е също така да установим постоянна, добре организирана мрежа - и тук отбележете какво казвам: не нов орган, а по-скоро координиращи функции на изключително добри научни институции, каквито вече имаме в Европа.
<P>
Не на последно място, ние трябва да се борим с използването на антибиотици в животновъдството. Не говоря за опасността от остатъци от антибиотици в храните, а по-скоро за устойчивостта към антибиотиците, особено при зоонозните бактерии, което създава значителна заплаха за общественото здраве.
<SPEAKER ID="196" NAME="Chris Davies" AFFILIATION="ALDE">
(EN) Г-н председател, аз искам да се позова на законодателен акт, с който членът на Комисията, който отговаряше за енергетиката в продължение на пет години, е запознат отблизо. Това е Директивата относно защитата на кокошки носачки, в която се изисква стандартите, спазвани за защита на кокошки носачки отглеждани в клетки, да бъдат подобрени до края на следващата година.
<P>
Считам, че това би струвало хиляди. Всъщност в много търговски центрове струва милиони, тъй като е включено едромащабно промишлено оборудване. Много държави спазват директивата. Много земеделски стопани са инвестирали средства, за да гарантират повишаване на стандартите за защита и хуманно отношение към животните до изискваното равнище, но аз не считам, че е възможно да постигнем спазване на изискванията в целия Европейски съюз до края на следващата година.
<P>
Искам да зная какви мерки ще вземе Комисията и какво действие ще предприеме, за да се опита да постигне спазване на изискванията.
<P>
Докладчикът призовава за забрана върху търговията с яйца, които не отговарят на изискванията на законодателството. Аз не съм сигурен, че това може да се постигне. Искам да зная обаче дали Комисията активно се опитва да гарантира, че държавите-членки и техните земеделски стопани се придържат към стандартите за защита и хуманно отношение към животните и дали всички са поставени при равни условия.
<SPEAKER ID="197" NAME="Michel Dantin" AFFILIATION="PPE">
(FR) Г-н председател, г-жо Paulsen, благодаря Ви за Вашия доклад. Бих искал да аплодирам работата, извършена от различните докладчици в сянка като част от подготовката за този доклад, и по-специално от докладчика за моята група г-жа Jeggle.
<P>
Този проблем има различен отзвук в различните европейски държави. Не всички производители или потребители възприемат въпроса по един и същи начин. Независимо от това, европейското законодателство постепенно върви към успех в създаването на много строг стандарт, който считам, че следва да използваме много по-добре в международните преговори, и по-специално при контрола на вносните продукти.
<P>
Въпреки това, както вече беше казано, въпросните правила водят до разходи, а ние всеки ден сме свидетели на увеличаването на разходите за земеделските стопани и другите оператори, точно във време, когато доходността на земеделското производство е засегната в значителна степен. Следователно това е ясно основание за общата селскостопанска политика. Ако харчим по 100 евро на глава за година, за да финансираме общата селскостопанска политика, то защитата и хуманното отношение към животните е една сериозна причина за необходимостта от това финансиране.
<SPEAKER ID="198" NAME="Vasilica Viorica Dăncilă" AFFILIATION="S&amp;D">
(RO) Аз искам да поздравя г-жа Paulsen за този доклад, който предлага решения относно хуманното отношение към животните и проблемите, които въпросът повдига в рамките на европейските политики. Известно е, че здравето на животните включва тяхното благоденствие и известен минимален физически комфорт, без който за тях е невъзможно да бъдат напълно жизнени, включително да проявяват тяхното естествено поведение в зависимост от промените, настъпващи в жизнената им среда.
<P>
Ето защо аз считам, че подобряването и повишаването на конкурентоспособността в селскостопанския сектор трябва да се поддържа на равнище Европейски съюз чрез насърчаване и наблюдаване на действащите разпоредби, уреждащи хуманното отношение към животните, което също така трябва да отговаря на изискванията за тяхната защита. Това кара държавите-членки да обмислят преразглеждане на техните технологии за отглеждане на животни и за подмяна на старите с други, модерни и високопроизводителни технологии, при които се вземат предвид физиологичните потребности на животните и се създава възможност за използване на техния продуктивен биологичен потенциал в идеални условия, което води и до по-голяма безопасност на храните. Това очевидно предвижда както отпускане на съответните средства за тази област, така и ефективно използване на предлаганите от тях възможности за подкрепа, така че държавите-членки да могат да инвестират в модерни, новаторски решения, предназначени да бъдат в полза на защитата и хуманното отношение към животните.
<P>
Считам, че за намиране на най-добрите решения важна роля ще играе участието на обикновените граждани и на гражданското общество в разработването и изпълнението на програми в тази област, съобразени с реалното положение във всяка държава-членка.
<SPEAKER ID="199" NAME="Anneli Jäätteenmäki" AFFILIATION="ALDE">
(FI) Г-н председател, хуманното отношение към животните е също така критерий за това, доколко цивилизовани сме. Европейският съюз трябва да гарантира, че законодателството е актуално и че има действен надзор. В момента и в двете области са налице слабости.
<P>
Въпросът за превоза на животни е бил повдиган тук. По телевизията сме гледали някои филми за прояви на жестокост и грубост, и по този въпрос, както и по всеки въпрос свързан със защитата и хуманното отношение към животните, ние ще очакваме бързи действия от страна на Комисията, за да сме сигурни, че животните са третирани добре.
<SPEAKER ID="200" NAME="Андрис Пиебалгс">
член на Комисията. - (EN) Г-н председател, бих искал да благодаря на Парламента, и по-специално на г-жа Paulsen за доклада по собствена инициатива относно Плана за действие на ЕС за защита и хуманно отношение към животните. Докладът отразява не само това, което е било прието, но също така съдържа важни и полезни идеи за бъдещата стратегия за хуманно отношение към животните.
<P>
Планът за действие, приет през 2006 г., по същество постигна успех. Той обедини отделните инициативи на ЕС в единно виждане за хуманното отношение към животните и неговото изпълнение в основни линии е задоволително. Казвайки това, ще добавя, че Комисията споделя мнението, изразено на тази сесия с процедура с вдигане на ръка, че прилагането на разпоредбите остава сериозен проблем и е необходимо да се поддържат и увеличават усилията, за да се гарантира правилното им изпълнение.
<P>
Относно въпроса на г-н Chris Davies, ние ще дадем писмен отговор на този специален въпрос, но в общи линии Комисията се съсредоточава върху изпълнението. Приетите правила трябва да се изпълняват. Тук става въпрос не само за принципите на правовата държава, но и за лоялната конкуренция.
<P>
Ние също така сме съгласни с необходимостта от насърчаване на лоялната конкуренция между производителите в и извън ЕС. Хуманното отношение към животните е и "нетърговски интерес", който трябва да бъде защитаван и обясняван при преговорите в СТО. Нашата бъдеща стратегия ще трябва ясно да покаже това.
<P>
Аз отбелязвам призива за нов план за действие за периода 2011-2015 г. и се радвам да ви информирам, че Комисията вече е започнала да работи в тази насока. Нашата амбиция е да създадем нова стратегия за защитата и хуманното отношение към животните, в която ще бъде възприет цялостен подход, като се вземат под внимание общите разходи на производителите в ЕС и въздействието на мерките за хуманно отношение към животните върху конкурентоспособността на производителите.
<P>
Както се споменава в доклада, в член 13 от Договора за функционирането на Европейския съюз се подчертава необходимостта от хуманно отношение към животните. Идеята за общ европейски закон за хуманно отношение към животните, който обхваща всички животни, също е много интересна. Такъв общ закон може да бъде основа за бъдещи инициативи, включително в областта на законодателството, а така също за информация на потребителя, за образованието, изследванията и за насърчаване на по-високи стандарти.
<P>
Отбелязвам още и оценявам подкрепата за създаване на Европейска мрежа от референтни центрове за хуманно отношение към животните. Това ще помогне на институциите на ЕС, държавите-членки и на заинтересованите страни в техните действия за насърчаване на инициативи във връзка със защитата и хуманното отношение към животните.
<P>
Споделям вашето мнение, че в бъдещата стратегия следва да се обърне сериозно внимание на разходите и конкурентоспособността. Ние трябва да осигурим съгласуваност между нашите политики, вземайки предвид общата устойчивост на нашите предложения от глобална гледна точка.
<P>
В доклада също така се подчертава, че бюджетът на ЕС трябва да отговаря на нашите амбиции и по-специално чрез предоставяне на достатъчно средства за изследвания, нови технологии и методи в областта на защитата и хуманното отношение към животните. Подчертава се и необходимостта от достатъчно ресурси за подходящо наблюдение и подкрепа на производителите в ЕС.
<P>
Както казах, Комисията приветства всички тези идеи, които взети заедно показват, че защитата и хуманното отношение към животните са на преден план в програмата на ЕС. Комисията планира да представи нова стратегия на Европейския съюз за хуманно отношение към животните през 2011 г.
<SPEAKER ID="201" NAME="Председател">
Разискването приключи. Гласуването ще се проведе след две седмици, на месечната сесия в Брюксел.
<P>
Писмени изявления (член 149)
<SPEAKER ID="994" NAME="Véronique Mathieu  " LANGUAGE="FR">
Хуманното отношение към животните е важен въпрос. Както се препоръчва в доклада на г-жа Paulsen, европейското законодателство в тази област трябва строго да се прилага. Ние също следва да гарантираме, че наложените в ЕС стандарти за защита и хуманно отношение към животните се прилагат съответно за стоки, влизащи на територията на Европейския съюз. Истина е, че нашите земеделски стопани и европейската селскостопанска и хранително-вкусова промишленост не трябва да бъдат наказвани в момент, когато правят допълнителни разходи, за да отговорят на изискванията на ЕС. Стандартите за хуманно отношение към животните трябва да вървят ръка за ръка с европейската търговска политика, със защитата на нашите работни места и с практиките на ловуване при управление на фауната, които са от първостепенно значение за баланса в биоразнообразието. Освен това аз бих изразила резерви относно създаването на Европейска мрежа от референтни центрове за защита и хуманно отношение към животните. Като докладчик относно освобождаването от отговорност във връзка с изпълнението на бюджета за 2008 г. на децентрализираните агенции на ЕС, аз съм добре запозната с проблема за създаването на агенции, които, за съжаление, нямат пълна съгласуваност. Този въпрос, който се разглежда от междуинституционалната работна група за агенциите, трябва да бъде решен, преди да се мисли за създаване на каквато и да било нова агенция.
