<CHAPTER ID="016">
Едноминутни изказвания по въпроси с политическа значимост
<SPEAKER ID="029" NAME="Председател">
Следващата точка е едноминутни изказвания по въпроси с политическа значимост.
<SPEAKER ID="030" NAME="Arturs Krišjānis Kariņš" AFFILIATION="PPE">
(LV) Г-н председател, световната икономическа криза се усеща в целия Европейски съюз, но рецесията имаше най-сериозни последици в балтийските държави. За тях излизането от икономическата криза е тясно свързано с пълен преход към еврото. Макар от 2005 г. насам валутите на всички балтийски държави да са пряко обвързани с еврото, заради официалните критерии от Маастрихт те все още не могат да станат пълноправни членове на еврозоната. По тази причина балтийските държави понасят щети от политиката на ниски лихви на Европейската централна банка, която доведе до връхна точка кредитните и жилищните балони, но не могат да вкусят от истинските плодове на валутната стабилност. Призовавам ви да вземем политическо решение, което да позволи по изключение въвеждането на еврото в балтийските държави. Малките икономики на тези държави не са заплаха за еврозоната. Заплаха е нестабилността в региона, ако тези държави останат извън еврозоната. Благодаря ви за вниманието.
<SPEAKER ID="031" NAME="Alexander Mirsky" AFFILIATION="S&amp;D">
(LV) Госпожи и господа, г-н председател, бих искал да насоча вниманието ви към твърде опасната икономическа ситуация в Република Латвия. В момента в страната се планира закриването на 50% от болниците. В някои области безработицата достига 25%. В Латгале 50% от работниците бяха уволнени. Тридесет процента от полицейските служители, 30% от учителите и 30% от лекарите загубиха работата си. Данъчните реформи, които предвиждат повишаване на данъците, ще доведат до пълно рухване на икономиката. В тази ситуация вместо помощ на Латвия се предлагат заеми, които изискват още по-голямо орязване на и без това малкия бюджет. Нещата стигнаха дотам, че някои шведски министри буквално шантажират латвийското правителство, искайки намаляване на финансирането. Всичко това доведе до социален взрив.
<SPEAKER ID="032" NAME="Luigi de Magistris" AFFILIATION="ALDE">
(IT) Г-н председател, госпожи и господа, считам, че Парламентът следва да е изключително обезпокоен от последния доклад на Организацията по прехрана и земеделие (FAO) на ООН.
<P>
Докато някои правителства в Европейския съюз - най-скорошен е примерът с италианското правителство - продължават да разглеждат имиграцията като углавно престъпление, да нарушават правото на убежище и да отказват достъп, без да се прави разграничение, аз считам, че се нуждаем от силно сътрудничество, тъй като е позорен фактът, че описаното от FAO равнище на бедност в Африка, Близкия изток и Азия все още съществува. Сътрудничеството не означава да се предприемат безсмислени проекти, които само създават работа на едни и същи дружества, а да се помогне на тези страни да се еманципират.
<P>
Друг позорен факт, на който Парламентът трябва да обърне внимание, е приватизирането на водите, в което участват някои правителства на ЕС. Водата е ресурс, който принадлежи на всички, жизненоважен ресурс, а не продукт в услуга на мултинационалните дружества.
<SPEAKER ID="033" NAME="Karima Delli" AFFILIATION="Verts/ALE">
(FR) Г-н председател, моето изказване се отнася до влошаването на условията на работа в Европа.
<P>
Днес близо половината от работещите по света печелят по по-малко от два щатски долара на ден. Жертва на робството все още са 12,3 милиона души, а повече от 200 милиона деца са принуждавани да работят. В Европа броят на работещите бедни нараства с всеки изминал ден, а всяка година Международната организация на труда регистрира 160 000 смъртни случая, свързани с липсата на превенция.
<P>
С оглед на това бих искала да изтъкна нашата отговорност към всички онези, които са лишени от работа и социални права, които работят в непригодни условия, към милионите работници, които страдат психически и физически, които понякога са тласкани към самоубийство или които са жертви на рак или на хронични заболявания, причинени от условията им на работа. Време е да се откажем от вярването, което ни диктува, че трябва да работим повече, и да спрем надпреварата за постигане на печалба и за конкуриране в краткосрочен план. Гарантирането на правото на достоен труд и укрепването на трудовото законодателство трябва да бъдат главен приоритет на Съюза през следващите 10 години.
<SPEAKER ID="034" NAME="Janusz Wojciechowski" AFFILIATION="ECR">
(PL) Г-н председател, Организацията по прехрана и земеделие наскоро публикува доклад, в който посочва, че световното производство на храни трябва да се увеличи с поне 70% до 2050 г., в противен случай човечеството ще бъде изправено пред заплахата от глад. Това е потвърждение на една очевидна истина. Всеизвестно е, че световното население се увеличава, а наличната обработваема земя намалява. Същевременно селскостопанската политика на Европейския съюз, под маската на грижа за пазарните принципи и подобряване на конкурентоспособността на селското стопанство, се основава на систематично намаляване на селскостопанското производство в почти всички негови сектори. С оглед на световните тенденции тази политика може да се окаже пагубна и може да доведе до глад в не толкова далечно бъдеще.
<P>
Считам, че е необходима фундаментална промяна на политическия подход към селското стопанство и неговите проблеми в Европейския съюз. Трябва наистина да проявим грижа към сигурността на хранителните доставки на нашия континент. Стига политика на ограничаване на селското стопанство - това е късогледа и лишена от въображение политика!
<SPEAKER ID="035" NAME="Bairbre de Brún" AFFILIATION="GUE/NGL">
(GA) Г-н председател, някъде по това време преди три години британското правителство пое ангажимента да внесе Акт относно ирландския език, за да съхрани и развие ирландския език в Северна Ирландия. Законодателството за защита на правата на говорещите ирландски език е значима част от мирния процес и процеса на помирение.
<P>
Поради тази причина ирландският език следва да бъде правно регламентиран, също както майчините езици в Южна Ирландия, Шотландия и Уелс.
<P>
Три години по-късно този законодателен акт все още не е приет.
<P>
Ще съм Ви признателна, ако Вие, г-н председател, говорите с поделения изпълнителен орган в Белфаст за важността и значението на езиковото многообразие като цяло.
<P>
Единадесет години след подписването на Споразумението от Разпети петък и три години след подписването на Споразумението от Сейнт Ендрюс, за нас е неотложна необходимост да се приеме Акт относно ирландския език, за да се нормализират правата на говорещите ирландски език в Северна Ирландия.
<SPEAKER ID="036" NAME="Председател">
Благодаря Ви. Моля, внесете писмено искане по този въпрос.
<SPEAKER ID="037" NAME="John Bufton" AFFILIATION="EFD">
(EN) Г-н председател, в момента Уелс е сред големите бенефициери на средства от ЕС в рамките на програмата за структурните фондове 2007-2013 г. Голяма част от парите се насочват към постигане на устойчив икономически растеж и създаване на работни места. Западен Уелс и Долините получават - и с право - най-голям дял от помощта по линия на сегашните структурни фондове.
<P>
Мнозина смятат, че в Обединеното кралство се живее богато. Малцина познават реалния мащаб на бедността и безработицата в Уелс. Долините едва не бяха разорени от закриването на големи предприятия, които в даден момент се явяваха гръбнакът на заможни, трудолюбиви общини. Днес мините са затворени. Заводите, които се появиха на тяхно място, изнасят дейността си зад граница. Общините, които процъфтяваха благодарение на тази заетост, загубиха не само работни места, но и чувството си за цел и принадлежност.
<P>
Боя се, че с нарастващия брой държави, които се редят на опашка за присъединяване към ЕС, толкова необходимата на Уелс помощ ще бъде предоставена на новите държави-членки. Настоятелно призовавам Комисията и Съвета да гарантират, че Уелс ще получи адекватно финансиране чрез стабилно преходно решение, когато сегашният цикъл от структурни фондове приключи през 2013 г.
<SPEAKER ID="038" NAME="Franz Obermayr" AFFILIATION="NI">
(DE) Г-н председател, изключително опасната атомна електроцентрала Темелин, в която от 2000 г. насам станаха 127 инцидента, се намира много близо до родното ми място в Горна Австрия. Друга централа се намира в близост до Виена, в Моховце в Словашката република. Двете заедно се съчетават в неприятна комбинация от някогашен съветски проект и американска техника. От правна гледна точка целият въпрос е проблематичен, тъй като в нито една от двете държави не е извършвана оценка на въздействието върху околната среда в съответствие с европейското законодателство. Страните в производството нямат възможността да издействат съдебно преразглеждане на окончателното решение. Това противоречи на член 10 от общностната Директива относно оценката на въздействието върху околната среда.
<P>
Искам да използвам възможността да призова Общността да се противопостави твърдо на този проект за строителство.
<SPEAKER ID="039" NAME="Georgios Papastamkos" AFFILIATION="PPE">
(EL) Г-н председател, с оглед на подновяването и ускоряването на кръга от преговори от Доха и в навечерието на Министерската конференция на СТО в Женева в края на ноември настояваме за задълбочено обсъждане с Комисията, за да можем заедно да вземем решение относно преговорната позиция на Европейския съюз с оглед на прилагането на Договора от Лисабон. Призоваваме също Комисията, що се отнася до селскостопанския сектор, да спазва напълно своя преговорен мандат, нейните предложения да не водят след себе си допълнителни реформи и, на първо място, да не си присвоява прегледа през 2013 г. С други думи, не желаем прибързана реформа на Общата селскостопанска политика чрез задкулисни действия или спусната отгоре.
<SPEAKER ID="040" NAME="Alajos Mészáros" AFFILIATION="PPE">
(HU) Г-н председател, похвално е, ако един политик иска да извлече максимална полза за своята страна. Всички ние правим това, като вземаме под внимание интересите на избирателите си. Тази полза обаче не може да бъде постигана в нечий ущърб и в никакъв случай в резултат на шантаж.
<P>
Чешкият президент, Вацлав Клаус, смая всички ни с тактиката си да блокира Договора от Лисабон. Този човек, който започна политическата си кариера като реформатор, постави искания, които са срамни както за него, така и за страната му. Намирам за неприемливо да се свързва подписването на Договора от Лисабон с неприкосновеността на декретите "Бенеш". Декретите "Бенеш", приети през 1945 г., прилагат принципа на колективно наказание, което е чуждо на европейския правен ред. В съответствие с тези законодателни актове е било отнето гражданството на милиони невинни цивилни, които са били насилствено депортирани от родните им места единствено поради факта, че родният им език е немски или унгарски.
<P>
Съгласно нашия европейски правен ред не можем да толерираме нарушаването на правата на човека и личната свобода под каквато и да е форма. Именно това обаче Вацлав Клаус иска от нас.
<SPEAKER ID="041" NAME="Chrysoula Paliadeli" AFFILIATION="S&amp;D">
(EL) Г-н председател, неотдавнашното отвличане на Атанасиос Лерунис, председател на неправителствената организация "Гръцки доброволци", е последното от поредицата отвличания в размирния район между Пакистан и Афганистан, жертва на които станаха полски, британски, испански, китайски и канадски граждани, като повечето от тях не се спасиха от смърт. Жителите на този район, известен още като Кафиристан, което означава "земя на неверниците", се борят да запазят своите принципи, традиции и обичаи в една враждебна среда, която постепенно ги поглъща.
<P>
Г-н Лерунис и неговият екип работиха ефективно с племето калаши в продължение на около петнадесет години и през това време успяха да подобрят условията на живот в тази изолирана общност.
<P>
Призоваваме членовете на Европейския парламент да използват правомощията си и да помогнат за спасяването на един доброволец, посветил голяма част от съзнателния си живот на усилията за постигане на разбирателство с една застрашена от изчезване общност в Централна Азия.
<SPEAKER ID="042" NAME="Harlem Désir" AFFILIATION="S&amp;D">
(FR) Г-н председател, госпожи и господа, две държави-членки - Франция и Обединеното кралство - обявиха намерението си да изпращат в Афганистан бежанци, дошли в Европа в опит да спасят живота си.
<P>
Считам, че не можем да останем безучастни пред тази много сериозна заплаха за техния живот. Британският вестник "Гардиън" съобщи през октомври, че няколко експулсирани от Австралия афганистански бежанци са били убити след завръщането им в тяхната страна.
<P>
Считам, че всичко това напълно противоречи на всичките ни международни ангажименти.
<P>
Самата Европейска комисия посочи в своя план за действие от юни 2008 г., че законосъобразните мерки за намаляване на нелегалната имиграция не трябва да водят до ситуация, при която на бежанци се отказва достъп до защита в Европейския съюз, а Върховният комисар на ООН за бежанците предупреди Европейския съюз да не се опитва да подкопава Женевската конвенция и останалите допълнителни форми на защита, предназначени да гарантират, че афганистански бежанци няма да бъдат депортирани в Афганистан.
<P>
Много членове на ЕП от различни групи подписаха призив в този смисъл. Призовавам Ви, г-н председател, да говорите с Европейската комисия, Обединеното кралство и Франция, а Парламентът трябва да се заеме с този въпрос, за да предотврати извършването на това престъпление срещу правото на убежище.
<SPEAKER ID="043" NAME="Ramon Tremosa I Balcells" AFFILIATION="ALDE">
(EN) Г-н председател, искам да осъдя ограниченията, наложени върху каталанския език в испанската държава. По-конкретно имам предвид автономното правителство на община Валенсия, което през 2007 г. спря телевизионните ретранслатори в La Carrasqueta и Mondúver. Още няколко телевизионни ретранслатора ще бъдат спрени през следващите месеци.
<P>
Тези телевизионни ретранслатори позволяват приемането на каталанска телевизия в района на Валенсия. Автономното правителство на Валенсия действа в разрез с Директивата за аудиовизуалните медийни услуги, която гарантира свободно движение на телевизионно съдържание между европейските държави. В рамките на ЕС има свобода на културата, но в испанската държава по отношение на каталанската телевизия тя не съществува. Това е тъжният парадокс, с който исках да ви запозная в днешния следобед.
<SPEAKER ID="044" NAME="Angelika Werthmann" AFFILIATION="NI">
(DE) Г-н председател, госпожи и господа, "равно заплащане за равен труд" е принцип, заложен в Договора за създаване на Европейската общност от 1957 г. Този принцип е актуален и днес, защото макар и все повече жени да заемат ръководни длъжности, продължават да съществуват очевидни разлики в заплащането. Непонятно е защо жени - просто защото са жени, а не мъже - получават по-малки заплати за една и съща работа, и особено за едни и същи стандарти на работа. Ползата за едно модерно демократично общество от пълното прилагане на този принцип, който следва да наречем по-скоро изискване, трябва да е ясна и очевидна за всички. Затова считам, че трябва да се предприемат мерки, за да се подобрят действащите закони и прозрачността на заплащането. Един прост пример е Австрия, където разликата в заплащането възлиза на около 28%.
<SPEAKER ID="045" NAME="Raül Romeva i Rueda" AFFILIATION="Verts/ALE">
(ES) Г-н председател, искам да осъдя едно събитие без прецедент в десетгодишното управление на крал Мохамед VI в Мароко: марокански военен съд ще съди седем активисти за независимост на Сахара за сътрудничество с врага - обвинение, което може да доведе до смъртна присъда.
<P>
Това не се е случвало от времето на крал Хасан II. Цивилен никога не е бил изправян пред военен съд. Това означава, че репресиите отново набират скорост в тази бивша испанска колония.
<P>
Съучастническото мълчание на Европейския съюз е поразително, но още по-обезпокоително е мълчанието на испанското правителство, което на първо място носи отговорност за сегашната ситуация в Западна Сахара поради факта, че е изоставило региона.
<P>
Затова въпросът ми е много директен: именно с мароканския режим ли искаме да имаме специални отношения? Това ли е режимът, с който искаме да установим отношения на приятелство и взаимно уважение? Колко пъти можем и трябва да запазим мълчание пред това, което се случва в Западна Сахара?
<P>
Това ли е начинът, по който възнамеряваме да решим проблемите, пред които е изправено населението там като цяло? Считам, че именно сега, в рамките на тези преговори, трябва да излезем с ясен, твърд отговор на тази ситуация.
<SPEAKER ID="046" NAME="Petru Constantin Luhan" AFFILIATION="PPE">
(RO) Европейският съюз има 1 636 гранични пункта, определени като контролно-пропускателни пунктове за влизане на територията на ЕС, и всяка година се извършват приблизително 900 милиона преминавания на границата. Аз съм от район, разположен на външната граница на Европейския съюз, и съм добре запознат с проблемите, с които се сблъскват митническите органи. Затова считам, че трябва да подходим към този въпрос с най-голяма сериозност и да преразгледаме мандата на агенцията Frontex.
<P>
Frontex в момента е изправена пред редица проблеми. Например, държавите-членки трябва да вземат по-активно участие в сътрудничеството по външните граници на Европейския съюз. Трябва да се обърне по-голямо внимание на сътрудничеството с трети държави, които в много случаи са държави на произход или транзитни държави за нелегалната имиграция. Стокхолмската програма наистина помага за разширяване на участието на Frontex, така че тази агенция ще играе ключова роля като част от бъдещия интегриран механизъм за наблюдение на границите на ЕС.
<SPEAKER ID="047" NAME="Artur Zasada" AFFILIATION="PPE">
(PL) Г-н председател, с оглед на увеличаващия се поток товарни превози, движещ се от северните към южните части на континента, и недостатъчния брой транспортни коридори искам да подчертая значимостта на централноевропейския транспортен коридор "CETC Road 65". Той включва пътен, вътрешен воден и железопътен транспорт през район, който свързва Балтийско с Адриатическо море, тръгва от Швеция и преминава през Полша, Чешката република, Словакия, Унгария и Хърватия.
<P>
Коридорът ще бъде ос на регионално развитие за целия регион, през който преминава. Той ще е напълно съобразен с принципите на интермодалността и ще има балансирано въздействие върху природната среда. Ще помогне за ускоряване на темпа на социално и икономическо развитие в голяма част от Европейския съюз, повишавайки бързината и обема на търговията между страните в региона на Балтийско море и страните от средиземноморския и адриатическия регион.
<P>
Мое задължение като член на ЕП, но и като специалист, свързан с транспортния сектор в продължение на години, е да поискам подкрепа за проекта CETC. Той напълно заслужава да бъде включен в съществуващата мрежа на TNT от трансевропейски транспортни коридори.
<SPEAKER ID="048" NAME="Sylvie Guillaume" AFFILIATION="S&amp;D">
(FR) Г-н председател, след разбиването в края на септември на лагера в Кале, известен като "Джунглата", искам да осъдя организираните от Франция и Обединеното кралство принудителни връщания на хора в Афганистан - страна, в която цари пълен хаос.
<P>
Подобно на моя колега г-н Désir, който се изказа преди малко, аз също призовавам Европейската комисия да окаже натиск върху държавите-членки да спрат да излагат живота на тези хора на огромен риск, като ги връщат принудително в Афганистан.
<P>
Известно ни е, че тези мигранти не могат да кандидатстват за убежище във Франция по силата на Регламент Дъблин ІІ, тъй като подлежат на депортиране в Гърция или Италия, където условията на задържане са неприемливи и шансовете им да получат убежище са малки.
<P>
Единственият резултат от разбиването на лагера "Джунглата" беше, че направи трагедията на тези нуждаещи се от защита мигранти още по-травмираща. В противоречие с целите, поставени от френските органи, затварянето на лагера направи тези мигранти още по-уязвими и засили риска те да попаднат в ръцете на трафиканти на хора, които от своя страна ни най-малко не се интересуват от съдбата им.
<P>
Сега повече от всякога не трябва да забравяме, че доверието в системата за предоставяне на убежище се руши, ако тя не успее да защити хората, които се нуждаят от защита.
<SPEAKER ID="049" NAME="Proinsias De Rossa" AFFILIATION="S&amp;D">
(EN) Г-н председател, приветствам приемането на препоръките на доклада "Голдстоун" от Съвета по правата на човека на ООН и призива му за прекратяване на нелегалната обсада на Газа, която е причина за толкова много човешко страдание. Предлагам ресорните ни парламентарни комисии да проучат своевременно какви стъпки следва да предприеме Европейският съюз, за да гарантира, че препоръките на доклада "Голдстоун" се изпълняват ефективно.
<P>
Бях шокиран от факта, че четири държави-членки на Съюза - Италия, Нидерландия, Унгария и Словакия - гласуваха против резолюцията на Съвета по правата на човека. Правата на човека и международното право не са нещо несъществено и незадължително, което да бъде защитавано или пренебрегвано в зависимост от съответните политически преимущества. И четирите държави-членки трябва да защитават международното право и правата на човека без страх или пристрастия, в противен случай ще подронят авторитета ни на сила, бореща се за справедливост в света, както и на честна страна в преговорите за мир в Близкия изток.
<P>
И накрая ви призовавам, в духа на Договора от Лисабон, да настоявате да не се подписват нови споразумения с Израел от Комисията или Съвета през следващата седмица.
<SPEAKER ID="050" NAME="Tomasz Piotr Poręba" AFFILIATION="ECR">
(PL) Г-н председател, през втората половина на септември тази година Русия и Беларус проведоха военни учения с кодови имена "Запад" 2009 и "Езеро Лагода" 2009. Това беше най-мащабното подобно начинание на западните граници на Русия след края на Студената война. За последно щурмови учения от такъв мащаб се проведоха през 1981 г., в разгара на Студената война. Интересното е, че фазата "Запад" 2009 започна на 18 септември, почти съвпадайки с деня на 70-та годишнина от нахлуването на съветските войски в Полша. Част от ученията бяха проведени на устието на Гданския залив, а по общото мнение на експертите "Езеро Лагода" 2009 представлява подготовка за възможна атака срещу балтийските страни и Финландия.
<P>
Въпреки открито враждебните действия на Руската федерация, както Европейският съюз, така и НАТО останаха безучастни. Те все още не са разработили стратегия за отбрана в случай на нахлуване от изток, тъй като някои от страните и членовете на НАТО считат въпроса за твърде чувствителен от политическа гледна точка.
<P>
С оглед на приближаващата среща на върха ЕС-Русия, както и на фактите, които споменах, внесох въпрос на тази тема в Съвета на Европейския съюз.
<SPEAKER ID="051" NAME="Gabriel Mato Adrover" AFFILIATION="PPE">
(ES) Г-н председател, споразуменията трябва да се спазват, а правилата да са еднакво задължителни за всички. Макар и вероятно да изглежда очевиден, този извод в действителност не е толкова очевиден, когато става въпрос за споразумението за асоцииране между Европейския съюз и Мароко, което съдържа принципни нередности, както призна и Европейската служба за борба с измамите.
<P>
Испанските производители на домати, особено на Канарските острови, преживяват труден период и за тях е необходимо това споразумение да бъде спазено, но също така те искат да знаят какво планира да направи Комисията във връзка с новото споразумение, което още е в процес на договаряне: дали е било предложено увеличение на преференциалната квота за домати и при какви условия, дали ще бъде променена системата на входни цени, за да се избегнат по-нататъшни нарушения в бъдеще, и дали ще се прилагат наложените на европейските производители фитосанитарни изисквания.
<P>
Доколкото става дума за споразумения, производителите на банани също следят с голямо безпокойство преговорите, в някои случаи двустранни преговори с трети страни, тъй като подобни договорености могат да имат непоправими последствия, ако не вървят ръка за ръка с компенсаторни мерки.
<P>
И в двата случая Комисията не може да изостави производителите, а ние не можем да позволим това да се случи.
<SPEAKER ID="052" NAME="Françoise Castex" AFFILIATION="S&amp;D">
(FR) Г-н председател, бих искала да обърна внимание върху ареста на Мохамед Отман, 33-годишен палестински активист за правата на човека и поддръжник на ненасилствената кампания на гражданското общество за бойкот, отказ от участие и санкции.
<P>
Мохамед Отман беше арестуван от израелските органи на 22 септември. Оттогава израелската армия удължава срока на задържането му. Очаква се военен съдия да се произнесе по неговото задържане във вторник, 20 октомври, т.е. утре.
<P>
Г-н председател, от името на Европейския парламент Ви призовавам да предприемете действия, за да гарантирате, че този активист за правата на човека, чието единствено престъпление е "престъпление на мисълта", ще бъде освободен.
<P>
Тази седмица ще връчим наградата "Сахаров". За съжаление не можем да присъдим наградата "Сахаров" на всички борци за правата на човека, но нека поне им предложим подкрепата си, когато свободата им е изложена на риск.
<SPEAKER ID="053" NAME="Róża, Gräfin von Thun Und Hohenstein" AFFILIATION="PPE">
(PL) Г-н председател, днес се изказвам в качеството си на член на комисията по култура и образование, както и на комисията по вътрешния пазар и защита на потребителите. В това свое качество отправям призив за продължаващи всеобхватни преговори и ефективни действия по въпроса за цифровизацията на книгите и ролята на "Гугъл". Не можем да позволим нашият пазар, всичко, което сме постигнали в тази област в Европа, да бъде доминирано от една-единствена фирма. Трябва да разработим добри законови инструменти, които да защитят интересите на нашите автори и издатели. Европейският съюз трябва да направи това в сътрудничество с други фактори, най-вече със САЩ, но и с други държави в днешния глобализиран свят.
<P>
Този въпрос засяга нашата европейска литература, нашата култура и нашата идентичност. Трябва да развиваме тези области и да действаме заедно в тяхна защита. Това са наши европейски автори и наши европейски издатели. Проблемът с цифровизацията е твърде важен, за да бъде решаван само от другата страна на Атлантика. Трябва заедно да създадем това законодателство и да обърнем възможно най-голямо внимание на този въпрос.
<SPEAKER ID="054" NAME="Cătălin Sorin Ivan" AFFILIATION="S&amp;D">
(RO) Сегашният момент е жизненоважен за демократичното развитие на Република Молдова. Насроченият за 23 октомври избор на президент от новия парламент беше отложен заради липсата на конкуренция. За пореден път, прибягвайки до подривната тактика да не издига кандидат, Комунистическата партия се опитва да саботира пътя на демокрацията.
<P>
Наш дълг е да наблюдаваме отблизо целия процес, за да гарантираме, че ще се приложат конституционните разпоредби и че Република Молдова ще премине демократичния тест на изборите.
<P>
Укрепването на демокрацията в тази държава трябва да бъде един от приоритетите на политиката на съседство на Европейския съюз. Това може впоследствие да послужи за пример на целия район на изток от ЕС. Наш дълг е да дадем нова възможност на това демократично правителство, предоставяйки му моралната и техническата подкрепа, от която се нуждае. Най-ценният знак за тази подкрепа най-вероятно би бил да предложим жизнеспособно решение за предоставяне на достъп до Европейския съюз на гражданите на Република Молдова.
<SPEAKER ID="055" NAME="Jelko Kacin" AFFILIATION="ALDE">
(SL) След сериозен и задълбочен размисъл гласоподавателите в Ирландия ратифицираха Договора от Лисабон с мнозинство от две трети. Посрещаме тази новина с радост и гордост, тъй като договорът ще позволи по-нататъшното разширяване. Единствените, които все още не са взели решение, са президентът Вацлав Клаус и чешкият Конституционен съд.
<P>
Аз съм от бивша Югославия и си спомням как подкрепяхме Чехословакия - не само на хокейните мачове срещу Съветския съюз, а винаги и при всякакви обстоятелства. От времето, когато силите на Варшавския договор нахлуха в Чехословакия, винаги сме показвали солидарност с тях. В този случай обаче не мога да го направя и не трябва, тъй като това би било в ущърб на Европейския съюз, собствената ми страна и всички бъдещи страни кандидатки за членство.
<P>
Трябва да изразя публично нашето безпокойство и да заявя, че няма да позволим да бъдем изнудвани. Затова призовавам политическите лидери и общественото мнение както на сегашните, така и на бъдещите страни кандидатки да покажат на президента на Чешката република, че си играе с нашите и с техните съдби. Крайно време е тази игра да приключи.
<SPEAKER ID="056" NAME="Csanád Szegedi" AFFILIATION="NI">
(HU) Г-н председател, госпожи и господа, преди три години, на 23 октомври 2006 г., десетки хиляди хора се стекоха в Будапеща, за да отбележат подобаващо унгарската революция от 1956 г. и борбата за свобода, която нашият народ води срещу комунистическата диктатура. Преди три години терористи, облечени в полицейски униформи без никакви отличителни знаци, използваха забранени оръжия, за да разпръснат множеството, участващо в мирно честване. Предполага се, че тази акция е била организирана по политическа заповед на партията, която наследи комунистическата диктатура.
<P>
Петдесет години след 1956 г. отново по улиците на Будапеща беше пролята унгарска кръв. Този петък, 23 октомври, в 15,00 ч. няколко хиляди души отново ще отбележат събитията от 1956 г. на площад "Deák". Ние, членовете на парламента от Движението за по-добра Унгария (Jobbik), заедно с няколко други колеги, като Andreas Mölzer и Bruno Gollnisch, ще бъдем там, за да следим за физическата безопасност на участниците в честването. Бих искал обаче Европейският парламент да изпрати наблюдатели и искам да помоля лично г-н Buzek да обърне внимание на началниците на унгарската полиция да спазват Европейската конвенция за правата на човека.
<SPEAKER ID="057" NAME="Simon Busuttil" AFFILIATION="PPE">
(MT) През изминалите няколко седмици имаше няколко случая на насилие в свещения град Ерусалим, в района на Ал Акса. И двете страни си прехвърлят топката за това кой е виновен, кой е подстрекателят и кой в крайна сметка е отговорен за тези актове на насилие. Както често се случва в този регион, един инцидент бързо ескалира в криза. Нека не забравяме, че последната палестинска интифада започна именно след инцидентите в Ал Акса. В подобна ситуация считам, че трябва да анализираме задълженията си като Европейски парламент. Длъжни сме да заемем ясна позиция срещу всички едностранни мерки и да гарантираме незабавното прекратяване на всички нарушения на международното право. Опитът ни учи, че в подобни ситуации не трябва да мълчим.
<SPEAKER ID="058" NAME="Vladimír Maňka" AFFILIATION="S&amp;D">
(SK) В продължение на три месеца и половина Словакия беше обект на брутална кампания за дискредитиране във връзка с изменението на закона за националния език.
<P>
Заместник-председателят на Европейската народна партия Виктор Орбан каза в Румъния през юли, че унгарската външна политика трябва да подходи към този въпрос като към сериозен случай на "casus belli", което се превежда като "повод за война". Седмица по-късно бившият унгарски омбудсман за етническите малцинства Йено Калтенбах заяви, че всички малцинства в Унгария са претърпели пълна загуба на идентичност заради невъзможността да говорят на собствения си език и заради непознаването на собствената си история. Думите на бившия омбудсман не предизвикаха и най-малкия политически или медиен дебат.
<P>
Националистите, мечтаещи за Велика Унгария, не се интересуват от правата на малцинствата в Унгария, а само от правата на унгарските малцинства в други страни. Така невинните хора, живеещи в Южна Словакия, станаха заложници на тези националисти и мечтите им за политически обединена унгарска нация.
<SPEAKER ID="059" NAME="Maria da Graça Carvalho" AFFILIATION="PPE">
(PT) Регионалните различия продължават да бъдат предизвикателство в рамките на разширения Европейски съюз. Поради тази причина е жизненоважно политиката на сближаване да подпомогне по-слабо развитите региони и държави-членки. Затова сме изключително обезпокоени от неотдавнашното изменение на Регламента за определяне на общи разпоредби за Европейския фонд за развитие и Кохезионния фонд, предложено на Европейската комисия от португалското правителство.
<P>
Въпросното изменение установява изключения от общото правило относно географската допустимост на разходите за операции с ефект на разпростиране и операции, свързани с техническа помощ, позволявайки средства, предназначени за регионите по цел "Сближаване" в северната част на Централна Португалия, Алентехо и Азорските острови, да бъдат изразходвани в района на Лисабон.
<P>
Това изменение може да представлява нарушение на принципа на икономическо и социално сближаване - принцип, който е крайъгълен камък на европейския проект.
<SPEAKER ID="060" NAME="Mitro Repo" AFFILIATION="S&amp;D">
(FI) Г-н председател, загрижен съм за състоянието на религиозните свободи в Турция. Евентуалното присъединяване на Турция към ЕС зависи от изпълнението на всички критерии от Копенхаген. В последно време заради вътрешнополитическо напрежение страната изглежда по-малко склонна да подобри състоянието на правата на човека и религиозните свободи. Проявява се и небрежност при разследването на престъпления срещу църкви. Нещо повече, Православната църква например все още не може да избира своя патриарх свободно и без оглед на националност, и се правят все повече опити за налагане на ограничения върху духовните лица по отношение на носенето на свещенически одежди на обществени места.
<P>
От Турция следва да се очакват конкретни мерки в преговорите за членство, мерки, които да покажат, че тя разбира и признава ценността на европейското културно наследство, дори на турска територия. Затова Турция трябва, например, незабавно да позволи на семинарията в Халки да продължи дейността си и освен това да възстанови защитата на църковната собственост.
<SPEAKER ID="061" NAME="George Sabin Cutaş" AFFILIATION="S&amp;D">
(RO) Публикуваните от Европейската комисия проучвания показват, че се очаква сегашните дефицити по текущата сметка на голямото мнозинство от държавите-членки на Европейския съюз да надвишат границата от 3% от БВП през 2009 г. и 2010 г. Също така през 2010 г. се предвижда средно равнище на държавния дълг от 80% за 27-те държави-членки и от над 80% за страните от еврозоната.
<P>
При източноевропейските страни обаче необходимостта от справяне с рецесията се сблъсква със задължението да спазят критериите от Маастрихт. Всъщност може да се забележи несъответствие между изискванията на Пакта за стабилност и растеж за страните от еврозоната, където дефицитите и държавният дълг нарастват, и крайно строгите норми, наложени на страните, желаещи да се присъединят към еврозоната.
<P>
Затова е необходимо критериите от Маастрихт да се приспособят към сегашния климат и икономическа реалност, отличаващи се с по-големи циклични движения. Приспособяването на критериите от Маастрихт и предоставянето на по-бърз достъп до еврозоната на източноевропейските страни ще укрепи Европейския съюз и ще продължи процеса на интеграция.
<SPEAKER ID="062" NAME="Nikolaos Chountis" AFFILIATION="GUE/NGL">
(EL) Г-н председател, бих искал да се изкажа във връзка с инцидентите на работното място в Гърция и Европа. Недобросъвестността и нехайството на заинтересованите страни, механизмите и националните и общностните органи за контрол при прилагането на разпоредбите в областта на здравето и безопасността са престъпни. Статистиките за моята страна, Гърция, са трагични. През 2008 г. е имало 142 инцидента с фатален край, а от началото на 2009 г. те са повече от 56.
<P>
Докато хора губят живота си, дружествата, националните органи и Комисията подхождат твърде небрежно към проблема и като цяло престъпленията остават ненаказани; престъпления в името на печалбата, като например престъплението, което "Франс Телеком" върши от февруари 2008 г. насам. Миналата седмица още един работник, едва 25-годишен, се самоуби заради непоносими условия на работа. Какво има Комисията да каже по този въпрос? Ако ставаше въпрос за нещо друго, тя щеше да се намеси. Затова призовавам Бюрото и колегите си, в някакъв момент от тридневното пленарно заседание, да запазят едноминутно мълчание в памет на жертвите на "Франс Телеком" и на други инциденти на работното място.
<SPEAKER ID="063" NAME="Ioannis Kasoulides" AFFILIATION="PPE">
(EN) Г-н председател, миналия месец информирах пленарната зала за откриването на тленните останки на кипърски войници, заснети как се предават на турската армия живи и здрави по време на инвазията през 1974 г. Новото по темата е, че Европейският съд за правата на човека призна Турция за виновна по обвинение в жестоко и нехуманно отношение към близките на изчезналите по това време войници, тъй като не е разследвала и не е информирала близките им за тяхната съдба. Заради това на Турция беше разпоредено да плати обезщетение. Отново призовавам Парламента да призове настоятелно турската армия да предостави документацията си на Комитета за безследно изчезналите лица на ООН, за да се реши този хуманитарен проблем.
<SPEAKER ID="064" NAME="Rosario Crocetta" AFFILIATION="S&amp;D">
(IT) Г-н председател, госпожи и господа, първо бих искал да ви благодаря за това, че поискахте от белгийските и френските органи да ми осигурят полицейска защита.
<P>
Да почувстваш солидарността на институциите, когато си на предната линия в борбата срещу феномен като мафията в Италия, довела до много жертви през годините, според мен е много важно, ето защо изказвам сърдечната си благодарност. От известно време обаче, г-н председател, мафиотските организации са световен феномен: не само чрез изпирането на пари, но и чрез постоянното си присъствие в различни европейски държави, както и чрез имиграцията.
<P>
Когато на 16 юли тази година призовах за създаване на комисия за разследване на мафиотските организации в Европа, целта ми беше да служа не само на страната си, но и на Европейската общност, с убеждението, че липсата на бдителност по отношение на сдруженията на организираната престъпност, като мафията, може да има отрицателно въздействие върху качеството на живот и безопасността на гражданите, и върху механизмите за развитие. И е странно, приключих, г-н председател...
<P>
(Председателят отнема думата на оратора)
<SPEAKER ID="065" NAME="Председател">
Благодаря Ви. Бих искал да кажа, че поисках също така от органите в Брюксел да повишат бдителността около Европейския парламент, тъй като наскоро имаше нещастен случай. Органите в Брюксел откликнаха много положително на искането на Европейския парламент, като по този въпрос в момента се водят преговори.
<SPEAKER ID="066" NAME="Corina Creţu" AFFILIATION="S&amp;D">
(RO) Докладът, публикуван по повод Световния ден на прехраната, посочва, че един от всеки шестима души гладува, броят на недохранените хора в света е надвишил един милиард, а броят на страдащите от недостиг на храна е нараснал със 100 милиона души само за една година.
<P>
През целия този период Световната програма по изхранване отчете спад от 50% на международните дарения в сравнение с 2008 г., което има сериозно отражение върху количеството хранителни помощи, доставяни на бедните страни.
<P>
Европейският съюз е водещата сила в борбата срещу глада по света. Тази негова роля бе утвърдена с ангажимента, поет на срещата на върха на Г-8 в Л'Акуила, да предостави 2 млрд. евро в допълнение към Инструмента за прехрана на стойност 1 млрд. евро. Това е голяма сума, но все още е далеч от необходимото за изпълнение на определената от ООН цел за намаляване наполовина на броя на хората, страдащи от ендемичен глад.
<P>
Необходимо е много по-широкообхватно политическо усилие за мобилизиране на ресурсите на всички големи индустриализирани сили в света. Считам, че е абсолютно необходим един нов "план Маршал" с много по-конкретна и постижима цел, а именно да се помогне на един милион гладуващи човешки същества да минат над екзистенц-минимума.
<SPEAKER ID="068" NAME="Ioan Mircea Paşcu" AFFILIATION="S&amp;D">
(EN) Г-н председател, проектът за ракетна отбрана на бившата администрация на САЩ, от който Европа беше част, беше яростно оспорен от Русия, която предпочете да види в него ход, директно насочен срещу нея, и от някои европейци, които бяха възмутени, защото руснаците бяха възмутени.
<P>
Администрацията на Обама се опитва да се справи с подобна позиция, променяйки отбранителната система, така че да отразява заплаха от ракети със среден и близък обсег на действие вместо заплаха от ракети с далечен обсег на действие, което повиши пряката защита на Европа, и очевидно приемайки руското сътрудничество чрез разполагане на радарно съоръжение в Кавказ.
<P>
Някои европейци обаче продължават да се противопоставят на проекта, пренебрегвайки новата му ориентация. Русия все още не се е произнесла. Единственото, което искам, е европейската позиция да не се определя само от този факт, а да отрази реален стремеж към намиране на най-добрия начин за защита на европейската територия от тази реална заплаха в сътрудничество както със САЩ, така и с Русия, ако тя желае това.
<SPEAKER ID="069" NAME="Philip Bradbourn" AFFILIATION="ECR">
(EN) Г-н председател, миналата година в тази зала беше обсъдено използването на скенери за проверка на цялото тяло на летищата, а впоследствие Европейската комисия оттегли предложението си в този смисъл.
<P>
Неотдавна на летището в Манчестър беше започнато ново изпитване и предоставеният сега правен съвет гласи, че използването на тези машини при проверка на малолетни може да наруши законодателството в областта на безопасността и защитата на детето заради естеството на получения образ. Дела от подобен характер бяха заведени през 2005 г. и 2006 г. от групата "Действие за правата на децата", което доведе до налагането на забрана върху използването на скенери за проверка на тялото при лица под 18 години.
<P>
Тъй като самата причина за съществуването на тези машини сега е поставена под въпрос от този правен съвет - отправям този въпрос директно към г-н Баро - не е ли дошъл моментът Комисията да разпореди, че използването на този вид скенер в ЕС не следва да бъде разрешено, тъй като моите избиратели, пътуващи в ЕС, не трябва да бъдат подлагани на такова недостойно и унизително отношение? Призовавам и за глобална забрана на тази технология с цел да се защитят всички граждани на ЕС.
<SPEAKER ID="070" NAME="László Tőkés" AFFILIATION="PPE">
(HU) Г-н председател, миналата година протестирах срещу религиозния фанатизъм и преследването на християнски малцинства, правя го и тази година. След като научихме за последните действия срещу християните в Индия, Бангладеш, Афганистан, Пакистан и Турция, бих искал да заявя ясно позицията си на противопоставяне срещу продължаващите зверства в името на религиозния ексклузивизъм, които се извършват като цяло от мюсюлмански и хиндуистки фанатици срещу наши събратя християни.
<P>
В Индия обаче, в щатите Ориса и Гуджарат, и практикуващи християни, и мюсюлмани са подлагани на жестоко преследване. В Трансилвания, Румъния, откъдето съм родом, религиозната свобода беше провъзгласена с едикта от Торда през 1568 г. Религиозната свобода е както индивидуално, така и колективно човешко право. Исус казва: "Аз искам милост, а не жертва". Съгласно учението на нашата вяра, призовавам Jerzy Buzek, подкомисията по правата на човека и Европейската комисия да...
<P>
(Председателят отнема думата на оратора)
<SPEAKER ID="071" NAME="Nessa Childers" AFFILIATION="S&amp;D">
(EN) Г-н председател, предстоящото закриване на "Independent Network News" (INN), базирана в Дъблин информационна агенция, която предоставя първокласна национална и международна информационна услуга на мнозинството от местните радиостанции в Ирландия, повдига сериозни и основателни въпроси за собствеността, числеността и регулирането на медиите в Ирландия. От местните радиостанции в Ирландия се изисква да гарантират, че 20% от информационното им съдържание е национално и международно. Тази услуга до голяма степен беше предоставяна от INN през последните години.
<P>
Паралелно със закриването на INN, на станцията "Newstalk", собственост на "Communicorp" - която също така е голям акционер в INN - беше възложен договор за предоставяне на услуги за заместване за следващите шест месеца. UTV, чието оттегляне от INN ускори закриването на службата, също имаше централна роля в усилията за осигуряване на услуга за заместване. Националният съюз на журналистите повдигна важни въпроси за уместността на участието на тези два органа в този процес с оглед на диверсифицирането на собствеността върху медиите в Ирландия. Тези въпроси трябва да бъдат проучени в детайли.
<SPEAKER ID="072" NAME="Sergej Kozlík" AFFILIATION="ALDE">
(SK) Бих искал да ви предупредя, че представители на Унгария се опитват да провокират Словакия. На 21 август преди 20 години съветски и унгарски войски нахлуха в бивша Чехословакия.
<P>
На същата дата тази година унгарският президент Шойом, въпреки възраженията на трима високопоставени представители на Словашката република, подготвяше провокативния ход да открие статуя на унгарски крал в етнически смесен район на Словакия. Днес той протестира срещу факта, че не е бил допуснат в Словакия.
<P>
При посещение в Словакия миналата седмица Виктор Орбан, лидер на водещата унгарска политическа партия Fidesz, призова унгарското малцинство да предприеме инициативи, свързани с автономия. Той призова за общо планиране на бъдещето на унгарците в Карпатския басейн. Това е съживяване на идеята за Велика Унгария - провокация, която няма място в модерна Европа. Това е игра с огъня и европейските институции не трябва да си затварят очите пред нея.
<SPEAKER ID="073" NAME="George Becali" AFFILIATION="NI">
(RO) Бих искал да кажа, че в Договора от Лисабон не се споменава нищо конкретно за спорта, и по-специално за футбола - дейност с голямо социално и културно влияние. Искам да ви обърна внимание, че няма правно основание за политика на ЕС в областта на спорта.
<P>
Реално спортът се ръководи от правилата на съответните спортни асоциации, но аз считам, г-н председател, че в Договора от Лисабон трябва да бъде ясно посочено, че спортната дейност и нейното организиране следва да се извършват съгласно правилата на съответните спортни асоциации, а всяка дейност, свързана със спортната, следва да се извършва в съответствие с разпоредбите на гражданското законодателство.
<SPEAKER ID="074" NAME="Председател">
Разискването приключи.
