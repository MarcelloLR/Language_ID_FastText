<CHAPTER ID="021">
Електрически превозни средства (разискване)
<SPEAKER ID="517" NAME="Председател">
Следващата точка са изявленията на Съвета и на Комисията относно електрически превозни средства.
<SPEAKER ID="518" NAME="Диего Лопес Гаридо" LANGUAGE="ES">
Г-н председател, госпожи и господа, г-н член на Комисията и заместник-председател на Комисията, г-н Таяни, както знаете, европейската промишленост като цяло беше сериозно засегната от световната икономическа и финансова криза и в този изключително тежък климат за всички сектори от икономиката, в това число и за промишлеността, смятаме, че най-важният приоритет на Европа е да възстанови растежа и заетостта.
<P>
Днес чухме добри новини в прогнозите на Комисията относно възстановяването, което протича в целия Европейски съюз. Макар възстановяването да не е голямо, в крайна сметка това е възстановяване, и по-конкретно то трябва да означава активност в промишлеността.
<P>
Смятаме, че промишлеността - и съм сигурен, че тук сме на едно мнение със заместник-председателя на Комисията, тъй като наскоро говорихме по въпроса и той е съгласен с нас - е и трябва да бъде незаменима движеща сила за растежа и възстановяването на европейската икономика. Затова трябва да подкрепим европейската промишленост.
<P>
Европейската промишленост - повтарям - може да има движеща роля в икономиката и за да бъде случаят такъв, най-напред трябва да защитим промишлената си тъкан от тежкия икономически климат, на който сме изложени, и на второ място, трябва да подобрим конкурентоспособността на европейската промишленост. С други думи, европейската промишленост трябва да се върне към водеща позиция и конкурентоспособност на световния пазар; тя трябва да подкрепи иновациите и развитието на нови технологии. В това отношение, както и за много други неща, много е важно отговорът на предизвикателствата да има европейско измерение и европейска насоченост.
<P>
В рамките на сектора на промишлеността трябва да поставим специално ударение върху отраслите с най-голям капацитет за въздействие и растеж. Един от тях безспорно е отрасълът, произвеждащ превозни средства, с големия си капацитет за пренасяне на технологии към други дейности, въздействието си върху заетостта, експортните си възможности и потенциала си за растеж. Поради това е важно да се съсредоточим върху отрасъла, произвеждащ превозни средства, в който, по собствени данни на Комисията, в Европа пряко или косвено са заети 12 млн. души и е основният частен инвеститор в научни изследвания, развойна дейност и иновации, с вложения от 20 млрд. евро годишно.
<P>
В рамките на европейския автомобилен парк, който може да наброява 270 млн. превозни средства към 2030 г., има един тип превозни средства, който трябва да бъде поставен в центъра на вниманието за постигане на целите, за които говорих по-горе. Става дума за електрическите превозни средства, които са един от основните примери за новаторските стратегии, които трябва да бъдат разгледани за отрасъла.
<P>
Поради това испанското председателство включи развитието на електрическите превозни средства сред приоритетите в дневния си ред, като предпочитан алтернативен начин за транспорт, с цел да се намали зависимостта ни от изкопаемите горива на основа петрол в транспортния отрасъл и така да извършим еднозначен и решаващ преход към енергийно ефективна и екологосъобразна транспортна система. За да бъде постигнато това, Съветът смята, че е необходима глобална стратегия за развитие на технологиите, включително в този случай на електрическата технология.
<P>
Следователно Съветът подкрепя разискването по възможните мерки, които трябва да бъдат приети, за да се насърчи производството на електрически превозни средства от европейската промишленост и така на 8 и 9 февруари ние пренесохме разискването на неформалното заседание на Съвета по конкурентоспособност в Сан Себастиан. Това беше едно наистина интензивно разискване, в хода на което бяха определени три централни сфери на работа: първо, насърчаване на водещ европейски пазар в производството на електрически превозни средства и акумулатори за тях; второ, подпомагане усвояването и приемането на електрическите превозни средства като начин на транспорт, подобен на конвенционалните автомобили, довеждането им до същото равнище или стремеж това да се постигне в бъдеще, тъй като до момента те не са на същото равнище и ще мине известно време, докато те го постигнат; и на трето място, осигуряване на условия за създаване на единен пазар на електрически превозни средства.
<P>
Поради това беше договорено да се покани Европейската комисия да състави план за действие. В отговор на поканата Комисията - както г-н Таяни ще обясни по-късно - публикува своята Европейска стратегия за чисти и енергийно ефективни превозни средства в съобщение, издадено на 27 април, в което се говори за електрически технологии, други алтернативни технологии в тази област и други въпроси. Бихме желали да има някои изводи на Съвета по конкурентоспособност през май относно съобщението на Комисията, представено на 27 април, и такова е намерението ни.
<P>
Накратко, убедени сме, че трябва да преследваме целите на стратегията и, в нейните рамки, целите на плана за действие за 2010-2012 г., така че широките области на действие да бъдат превърнати в 15 конкретни действия, които също бяха предложени от Комисията, за да се поставят основите за въвеждането на електрическите превозни средства.
<SPEAKER ID="519" NAME="Антонио Таяни" LANGUAGE="IT">
Г-н председател, г-н Лопес Гаридо, както току-що каза испанското председателство, миналата седмица Комисията, госпожи и господа, прие съобщение относно чистите и енергийно ефективни превозни средства и аз имах удоволствието да представя текста като приоритетен въпрос именно пред членовете на комисията по промишленост, изследвания и енергетика по време на изслушване миналата сряда.
<P>
Съобщението покрива две основни теми: първа част относно усъвършенстването на традиционните двигатели с вътрешно горене и втора част, насочена към приемане на пътна карта за насърчаване и улесняване на широката употреба на съвременни технологии по отношение на превозни средства със свръхниски емисии на парникови газове, водородни превозни средства, превозни средства на биогориво, хибридни превозни средства и 100% електрически превозни средства. Именно електрическите превозни средства са темата на разискването тази вечер и на резолюцията, по която Парламентът се готви да гласува утре.
<P>
Всеки, който е следил внимателно развитието на нещата, засягащи автомобилната промишленост, ще се съгласи, че е постигнат безпрецедентен консенсус в подкрепа на електрическите превозни средства. Решаващи моменти бяха заседанието на Съвета на министрите в Сан Себастиан при испанското председателство, националните програми за електрическа мобилност и автомобилните изложения не само в Европа, а и в Детройт и Пекин.
<P>
Вече знаем, че европейските производители на автомобили ще пуснат първите изцяло електрически превозни средства и зареждащи се хибридни превозни средства на пазара през 2011 г., като в същото време ще продължат да произвеждат по-съвременни конвенционални превозни средства с висока енергийна ефективност. Още по-важен е фактът, че тези чисти автомобили не само предизвикват любопитство в демонстрационните зали на търговците, но също и с нетърпение се очакват от европейските потребители, които ясно изразиха предпочитанията си към по-малки и по-екологосъобразни превозни средства.
<P>
Искам накратко да онагледя за залата съдържанието на стратегията на Комисията: стратегията включва повече от 40 конкретни мерки и искам да се възползвам от възможността да онагледя пред вас трите, които бяха определени от заинтересованите страни като основни приоритети, с които Комисията трябва да се занимае, а именно стандартизация, финансови стимули и научни изследвания.
<P>
Стандартизирането на електрическите превозни средства е от основна важност, за да се осигури европейските граждани да могат да презареждат своите превозни средства, когато прекосяват граници; така наречената оперативна съвместимост е съществено изискване, ако очакваме потребителите да прегърнат безрезервно новата технология и оттам да бъде гарантирано приемането на електрическите превозни средства на масовия пазар.
<P>
Ето защо в съобщението се изразява очакване Комисията да работи с европейските органи по стандартизация, въз основа на един уеднаквен процес на стандартизация, за приемане на единно решение за оперативна съвместимост, за работа по рисковете за безопасността и за разглеждане на една интелигентна система за зареждане за зарядните устройства на електрическите превозни средства. Стандартът трябва да включва съществуващите технически решения и, разбира се, да гарантира безопасност и достъпна цена за потребителите.
<P>
Убеден съм, че трябва да впрегнем натрупаната инерция, за да изберем едно наистина единно европейско решение, основано на принципите на нашия вътрешен пазар. Ако пропуснем тази възможност, може да се намерим на един разпокъсан пазар за много години; това не само би било лошо за потребителите и европейските предприятия, но също така би било неразумно, предвид многобройните конкурентни международни начинания.
<P>
Колкото до финансовите стимули, от друга страна, госпожи и господа, те вече са въведени от различни държави-членки. В някои случаи стимулите важат изрично за електрическите превозни средства, докато в други случаи те са свързани с ниски емисии на CO2. Комисията няма намерение, разбира се, да принуждава държавите-членки да предлагат стимули, но тя желае да координира обмена на информация и да предложи набор от насоки по тази тема, за да не се допусне именно раздробяване на пазара.
<P>
Третият елемент са научните изследвания: Комисията възнамерява да се стреми да осигури европейските научни изследвания да постигнат целта да имаме чист и много енергийно ефективен транспорт. Тя ще подпомага научните изследвания във всички технологични сектори, като в същото време уеднаквява и опростява процедурите за получаване на европейски субсидии.
<P>
Ще приключа, като наблегна на въздействието, което стратегията ще има; то ще излезе далеч извън рамките на автомобилната промишленост. Споделям мнението на испанското председателство: тук сме, за да проучим стратегия, ще рече тази, която се съдържа в документа "Европа 2020", предложен от Комисията и одобрен от Съвета, която поставя политиката относно промишлеността и предприемчивостта в сърцевината на стратегията за излизане от кризата и за създаване на благоденствие и насърчаване развитието в нашето общество през идните години. Мерките, които се вземат в полза на автомобилната промишленост, за да може тя със сигурност да прави иновации, но и също да се конкурира на международния пазар, са част от стратегията за запазване на промишлеността, както и на тези малки и средни предприятия, които са в орбитата на едрата европейска промишленост, която всъщност се явява един от стълбовете на едрата промишленост.
<P>
Поради това смятам, че работата, която извършваме за откриване на нови перспективи пред автомобилната промишленост, е една похвална инициатива и със задоволство чух думите на испанското председателство, което приветства съобщението от Комисията. Комисията иска, заедно с Парламента и Съвета, да проучи стратегия, която да позволи на нашата европейска промишленост, нашата европейска система на предприемчивост, да се развива, защото, както посочва Договорът от Лисабон и както всички ние сме убедени, силният пазар е най-добрата движеща сила за наличието на стабилна социална политика.
<P>
Без стопанската дейност и без промишлеността не можем да мислим за запазване на работните места или за запазване правото на труд на нашите съграждани.
<SPEAKER ID="520" NAME="Pilar del Castillo Vera" LANGUAGE="ES">
Г-н председател, г-н член на Комисията, г-н Лопес Гаридо, това е разискване по въпрос, по който общо взето има доста съгласие, така че то не е от разискванията, в които има коренно различни позиции, а по-скоро позициите се различават само по използваните термини. Чухме това в изказването на г-н Лопес Гаридо и в изказването на члена на Комисията и то е отразено в резолюцията, която утре ще бъде подложена на гласуване в Парламента с подкрепата на всички политически групи.
<P>
Като казвам това, има редица проблеми за решаване преди електрическите превозни средства да станат напълно ефективни и задачата, която сега стои пред нас, е да се съсредоточим върху това как можем да решим тези проблеми възможно най-скоро, така че електрическите превозни средства също да могат да станат част от цялостния проект за постигане на по-устойчиво и по-ефективно потребление на енергия.
<P>
В този смисъл искам да наблегна на един от въпросите, които бяха споменати, а също фигурира и в резолюцията, а именно въпросът за научните изследвания. Все още има редица основни проблеми, свързани с ефективността на акумулаторите и зареждането им, както и проблеми във връзка със стандартизация, оперативна съвместимост и така нататък, по които има още много работа.
<P>
За да може тази проблематика да бъде изучена възможно най-скоро, смятам за съществено, както и при толкова много други аспекти, свързани с енергетиката и други въпроси, усилията да бъдат насочени към научните изследвания. Това наистина изисква огромно усилие от финансова гледна точка както от европейските институции, така и от националните институции.
<SPEAKER ID="521" NAME="Teresa Riera Madurell">
от името на групата S&D. - (ES) Г-н председател, преди всичко искам да поздравя испанското председателство от името на моята група за оправданото включване на електрическите превозни средства сред неговите приоритети и също Комисията и г-н Таяни, които приеха предизвикателството.
<P>
Това е, защото, госпожи и господа, способността да се навлезе в отрасъла бързо с качествени, стандартизирани продукти, ще определи бъдещите лидери на един много конкурентен пазар.
<P>
Съгласни сме, г-н Таяни, че за да успеем, е от съществено значение да има стандартизация на инфраструктурите и методите за зареждане. Обаче как да ускорим стандартизацията с цел да не допуснем този въпрос да забави въвеждането на електрически превозни средства в Европейски съюз? Съгласни сме, че е от съществено значение да подпомагаме научните изследвания и развойната дейност с цел да намалим разходите и да подобрим ефективността, тъй като вече имаме значителна външна технологична зависимост. Интересуваме се да разберем какви мерки ще бъдат взети на европейско равнище за насърчаване на научните изследвания, особено по отношение на акумулаторите.
<P>
Завършвам с въпрос към г-н Таяни. Комисията е склонна да говори общо за превозните средства с чисто задвижване. Обаче технологията за електрическа тяга е най-развитата. Производителите имат широко разнообразие от модели и скоро ще започнат да ги предлагат. Не смятате ли, че електрическите превозни средства могат да бъдат въведени в Европа много по-рано от другите форми на чисто задвижване? Не смятате ли, че е реалистично да се очаква електрическите превозни средства да бъдат широко разпространени в Европа към 2015-2020 г.?
<SPEAKER ID="522" NAME="Jorgo Chatzimarkakis">
от името на групата ALDE. - (DE) Г-н председател, г-н член на Комисията, благодаря Ви за изявлението. Много съм признателен за инициативата на испанското председателство - и това е едно изцяло испанско събитие, доколкото виждам - да се приеме тази поредица от предложения и тя да играе водеща роля в това отношение.
<P>
"Електромобилността" трябва да играе възлова роля в бъдеще. Но, както всички знаем, все още сме далеч от постигане на всеобхватна "електромобилност". Поради тази причина не трябва да допускаме грешката да се създаде рекламна истерия около електрическите автомобили, на лозунгите на която да не можем да отговорим в политическо отношение. Поради това не трябва да се отказваме от ориентацията си към конвенционалните средства за придвижване, тъй като е вероятно петролът да продължи да служи като гориво за нашата мобилност още дълго време.
<P>
Следните точки са от възлово значение.
<P>
Първо, както Вие и всички други оратори казахте, нужна е европейска стратегия за разработка на стандарти. САЩ и Китай работят заедно върху съединителните устройства за зареждане с ток. Не трябва да изоставаме в това отношение. Трябва да имаме водеща роля и да не допуснем европейската суета да вземе връх. Французите ли са по-бързи или германците, или испанците? Всички трябва да работим заедно, а Комисията със сигурност трябва да ни води. Трябва да разработим икономични акумулатори с високи параметри.
<P>
Второ, трябва да разпрострем покритието на мрежовата инфраструктура във всички райони. За нас означава, че трябва да съсредоточим върху това възможностите си за субсидии по един по-целенасочен начин в областта на сближаването, в регионите и също към развитието на селските райони. Гражданите трябва да могат да имат "електромобилност" през границите, в противен случай те няма да използват този вид транспорт.
<P>
На трето място, трябва също да вземем електрическите превозни средства под внимание при нашите изчисления на емисиите на CO2. Производителите на автомобили, които в момента правят изчисления на парка, не могат все още да включват електрическите превозни средства. В бъдеще трябва да се научим да ги отчитаме.
<P>
На четвърто място, трябва да осигурим данъчни облекчения за електрическите превозни средства в цяла Европа. Това важи по-конкретно за акумулаторите, които все още са най-скъпата част. Трябва да бъдат проведени научни изследвания в тази връзка, но и да уеднаквим и данъците си.
<SPEAKER ID="523" NAME="Michael Cramer" LANGUAGE="DE">
Г-н председател, госпожи и господа, движението на превозни средства в Европа причинява около 30% от емисиите на CO2, като на пътния транспорт се пада най-голямата част от това. Следователно избягването, смяната на вида транспорт и усъвършенстването са на дневен ред. Трябва да бъдат намерени най-екологосъобразните технологии за задвижване за превозните средства. Електрическите превозни средства включват влакове, трамваи, автобуси, автомобили и велосипеди. Предпоставката за това е обаче да няма възраждане на опасната ядрена енергия, което е причината производството на възобновяема енергия да е непременно условие (conditio sine qua non). Освен това резултатът от целия цикъл от производство през използване до отпадъци и рециклирането им трябва да бъде положителен. Само тогава ние, в групата на Зелените/Европейски свободен алианс, ще бъдем в състояние да подкрепим "електромобилността".
<P>
Замяната на сегашния автомобилен парк с електрически превозни средства нито ще реши проблема с натоварването, нито ще опази климата. Автомобилният транспорт има пет недостатъка: шумът, замърсителите, статистиката за злополуките, разходите и използването на земята. В най-добрия случай електрическите превозни средства ще решат проблема с емисиите. Дори само площта на използваната земя е огромна. Поради тази причина Германия например се зае да наложи земята, запечатвана под бетон и асфалт всеки ден, да бъде ограничена до 30 хектара след 2020 г. Сега цифрата е 117 хектара дневно. Следователно броят автомобили трябва да бъде намален. За останалите автомобили и също за влаковете, автобусите, трамваите и електрическите велосипеди са необходими най-екологосъобразните технологии. Ако това се окаже "електромобилността", ще бъде необходима европейска и международна стандартизация.
<P>
Зелените ще гласуват в подкрепа на резолюцията.
<SPEAKER ID="524" NAME="Edvard Kožušník">
от името на групата ECR. - (CS) Отделих доста време за проучване на проблема на регулацията и бюрокрацията в собствената ми страна. Повечето от вас вероятно ме познават само благодарение на пробега ми с велосипед от Прага до Европейския парламент в Страсбург, който беше с дължина от 866 км. Обаче повечето от вас не знаят, че в Прага аз се придвижвам с електрически велосипед. Не съм екологичен екстремист. Използвам го от практически съображения, защото ми е изгодно, тъй като в трафика в Прага той е по-бърз и мога да се возя на него, облечен в костюм. Според мен това е начинът, по който трябва да подхождаме към въпроса за стандартизирането на електрическите превозни средства.
<P>
Имам честта тук да бъда докладчик от комисията по вътрешния пазар и защита на потребителите за доклада от ЕП относно стандартизацията и нормализацията. Ще организираме изслушване по тази тема през юни с участието на члена на Комисията Таяни и съм доволен, че той намира това за важно. Там със сигурност ще има повече възможност за дискусия. Днес Европа, повече от когато и да било, трябва да бъде конкурентоспособна и се нуждае от иновации. Обаче стандартите са само един от лостовете за подпомагане на промишлеността. Лично аз съм съгласен с представителите на промишлеността, че регламентите на Брюксел относно въвеждането на електрическите превозни средства предвещават гибел. Натискът за иновация трябва да идва не от регламентите, а от търсенето. Ако се разработват по заповед, превозните средства ще бъдат неприемливо скъпи и никой няма да ги купува. Между другото, електрическият велосипед, с който се придвижвам, е направен в Китай.
<SPEAKER ID="525" NAME="Marisa Matias" LANGUAGE="PT">
Г-н председател, г-н член на Комисията, г-н Лопес Гаридо, според мен наистина е важно да помислим по въпроса за електрическите превозни средства и да го разискваме задълбочено. Много от въпросите, които исках да спомена, вече бяха повдигнати тук. При все това искам да кажа, че е важно, защото трябва от самото начало да мислим за този въпрос в рамките на модела за развитие, който имаме в момента, а въпросът за електрическите автомобили е основен, за да можем да преосмислим този модел, било то от гледна точка намаляване зависимостта от изкопаемите горива, или от гледна точка намаляване емисиите от въглероден диоксид, както вече беше споменато, или от гледна точка по-голяма енергийна ефективност и укрепване на потенциала за използване на енергия от източници, които не се възобновяват.
<P>
Има обаче две неща, които според мен са от абсолютно основно значение. Не можем да разглеждаме никоя от тези стратегии, освен ако, преди всичко, те не бъдат включени в една по-широка стратегия за мобилност, която излиза извън автомобилния отрасъл и включва и други начини на транспорт. Тя трябва да бъде много по-широка; в противен случай няма да решим проблема. Второ съображение, което също е много важно, е, че трябва да държим сметка за кризата, която преживяваме. В контекста на криза трябва да използваме възможността да преобразуваме и преквалифицираме пазара на труда, за да се избегнат отрицателни социални последици. Не можем да понесем още отрицателни социални последици, затова призовавам стратегията да бъде приемана и разглеждана по един интегриран начин, както се опитваме да направим в предложението за резолюция, което предлагаме на Парламента като група утре.
<SPEAKER ID="526" NAME="Laurence J.A.J. Stassen" AFFILIATION="NI">
. - (NL) Г-н председател, когато г-н Форд произвел първия си автомобил, той заявил, че автомобилът му се предлага във всякакъв цвят, стига да е черен. Нищо не се е променило особено оттогава. Автомобилът се предлага във всякакви модели, стига да е екологосъобразен. Нямам нищо против екологосъобразността, но в наши дни благодарение на политиците от левицата вече не можем да си позволим околна среда. Потребителят плаща скъпо и прескъпо и това се замъглява от всевъзможни държавни помощи, но околната среда би била много скъпа и неикономична, ако всички субсидии, плащани от данъкоплатеца, бъдат отнети. Сега искаме стандартизиран електрически автомобил в Европейския съюз.
<P>
Нидерландската Партия на свободата не мисли, че това е нещо, с което трябва да се занимава Европейският съюз, по-скоро това е грижа на промишлеността. Освен това в момента електрическите превозни средства са безполезни. Акумулаторите и техният живот са все още твърде ограничени и съдържат изключително вредни вещества. Ако очакваме в близко бъдеще милиони хора да започнат да включват вечер за презареждане електрическите си превозни средства, всички предпазители ще задействат тутакси и светлините ще изгаснат, съвсем буквално, защото енергийните ни системи няма да могат да поемат товара. Нещо повече, всичката тази допълнителна енергия за електрическите превозни средства ще трябва да бъде произведена от допълнителни електроцентрали.
<P>
Накратко, следователно електрическото превозно средство е прекалено скъпо и замърсяващо, поставя прекалено тежко бреме върху капацитета на мрежата, а като цяло няма и кой знае какъв външен вид независимо дали е черно. Следователно ние не искаме европейска стандартизация на електрическото превозно средство - нито сега, нито когато и да било.
<SPEAKER ID="527" NAME="Ivo Belet" AFFILIATION="PPE">
(NL) Г-н председател, г-н действащ председател на Съвета, г-н член на Комисията, госпожи и господа, първо и най-важно искам да ви помоля да не обръщате внимание на невероятно глупавите бележки, направени от предишния оратор. Като казвам това, искам да посоча, че - както вече каза председателят - автомобилостроенето е най-важният промишлен отрасъл в Европейския съюз и ще остане изключително важен за работодателите, служителите и за работните места. Мисля, че трябва да преминем към електрически превозни средства възможно най-скоро, както вече каза членът на Комисията. Ето защо сега трябва да приложим плана за действие, който Вие, г-н член на Комисията, предложихте преди една седмица.
<P>
Ще отбележа три приоритета от вашия план за действие. Преди всичко самите служители. Те явно трябва да преминат обучение, така че да могат да работят с новите технологии, и на това вече сериозно сме наблегнали в нашата резолюция. Подчертавам този конкретен въпрос пред вас. Искаме да бъде положено сериозно усилие по отношение на обучението, особено чрез Европейския социален фонд.
<P>
Второ, г-н член на Комисията и г-н председател, превозните средства на бъдещето, и по-конкретно електрическите акумулатори. Въпросът вече беше повдигнат тук, но важността му не може да бъде преувеличена. Ние, като Европейски съюз, имаме амбицията да заемем водеща позиция в света и ако не друго, да не изоставаме от китайците. Ако искаме да постигнем това, акумулаторната технология трябва да бъде абсолютен приоритет на седма и осма Рамкови програми за изследователска и развойна дейност. Ще се наложат някои размествания там и на това трябва да се постави ударение.
<P>
На трето място, инфраструктурата за зареждане. Противно на казаното от предишния оратор, трябва да подготвим европейски стандарт до края на следващата година и това е включено в плана Ви. В противен случай ще затънем в един разпокъсан пазар. Г-н член на Комисията, г-н председател, госпожи и господа, сега имаме уникална възможност да дадем силен тласък на създаването на нови работни места в Европа и да не допуснем да бъдем залети от продукти и части, направени в Китай. Все още не е късно да се избегне това.
<SPEAKER ID="528" NAME="Judith A. Merkies" AFFILIATION="S&amp;D">
(NL) Г-н председател, г-н член на Комисията и г-н държавен секретар, имам няколко бележки: технология, неутралност, стандартизация, интелигентно измерване и суровини. Позволете ми най-напред да поздравя Комисията за възприетия от нея технологично неутрален подход. Подкрепям това, тъй като енергийната ефективност при автомобилите трябва да се регламентира посредством амбициозно законодателство за емисиите от CO2 и трябва да изберем "зелена" технология. Технологията сама ще се избере. За Парламента е нормално да раздава комплименти и аз с радост правя това, но с Ваше позволение, г-н председател, ще запазя похвалите си за следващия път, защото смятам, че Комисията е доста закъсняла със своята стандартизация на електрическите превозни средства. Вие говорихте за свързващите елементи при зареждане, но като цяло реално акумулаторите не бяха споменати. Стандартите ще са готови едва през 2012 г. и може би ще започнат да се прилагат чак през 2013 г. Бих ли могла да предложа да направите всичко по силите Ви за ускоряване на нещата?
<P>
Вие въобще не споменахте за интелигентните измерващи устройства в автомобилите, а все пак говорихте за интелигентно зареждане. Бих ли могла да поискам от Вас да направите необходимото интелигентните измерващи устройства да бъдат включени в следващото Ви съобщение, тъй като това е единственият възможен начин за управление на мобилността и налагането на данък върху енергията, ако стане необходимо. Сега за суровините, Вие говорихте за най-различни възможности но, честно казано, литият не се намира в големи количества. Бих ли могла следователно да поискам да удвоите усилията си и да проведете повече научни изследвания, за да се намерят алтернативи на този оскъден материал.
<SPEAKER ID="529" NAME="Bogdan Kazimierz Marcinkiewicz" AFFILIATION="PPE">
(PL) Г-н председател, на Европейския съюз е необходима координация на научните изследвания, дейността по иновация и обединяване на инвестициите, за да се стимулира развитието на технологиите за горивата при електрическите превозни средства. Европейският пазар ще трябва да ускори изграждането на инфраструктурата за презареждане на акумулатори и също да осигури финансови стимули за потребителите да закупуват електрически превозни средства.
<P>
Стандартизацията на превозните средства и осигуряването на пълната им съвместимост на европейския пазар е от съществено значение. В своите приоритети, особено на заседанието в Сан Себастиан през февруари тази година, испанското председателство ясно посочи необходимостта от разработване на единна позиция както в Европа, така и в цял свят. Надявам се европейските конструктори да спомогнат идеите на Стратегия 2020 да станат реалност, като създадат съвременни решения за свързването на електрическите превозни средства към интелигентни електрически мрежи.
<P>
При все това не трябва да забравяме, че промените, които са пред нас, трябва да се внасят по един балансиран начин, с подходящи мерки за хармонизация и използване на източници на енергия, които вече съществуват в автомобилната промишленост, като пропан, бутан и природен газ, всеки от които има екологични предимства. Електрическите превозни средства, тяхното значение за продължаващия процес на декарбонизация и тяхната ефективност трябва да бъдат най-подробно анализирани от гледна точка на емисиите на въглероден диоксид.
<SPEAKER ID="531" NAME="Mario Pirillo" AFFILIATION="S&amp;D">
(IT) Г-н председател, госпожи и господа, Европейският съюз предприема мерки за намиране на нова алтернатива на традиционните превозни средства: електрическите превозни средства. Благодарен съм за това на испанското председателство, а именно за включването на този важен въпрос в неговия политически дневен ред. Благодаря също на члена на Комисията Таяни за бележките, които направи.
<P>
Много държави-членки инвестират в и полагат усилия за този вид чиста технология, но Европа със сигурност трябва да преосмисли инфраструктурата, определенията на стандартите за безопасност, системите за презареждане и оперативната съвместимост. Голям напредък вече е постигнат по отношение намаляването на емисиите на CO2 от автомобилите и се надявам, че с помощта на иновациите електрическите превозни средства скоро ще станат достъпен метод за превоз за обществеността.
<P>
Особено важно е да бъдат подкрепени новите технологии, когато предизвикателството е да има икономика с ниски емисии на въглероден диоксид. Отстъпките обаче не трябва да са в ущърб на традиционната автомобилна промишленост, която е направила и продължава да прави много в подкрепа на устойчивата мобилност.
<SPEAKER ID="532" NAME="Maria Da Graça Carvalho" AFFILIATION="PPE">
(PT) Г-н председател, приветствам неотдавнашното съобщение относно чистите и енергийно ефективни превозни средства. Навлизането на електрическите превозни средства на пазара би могло да се яви конкурентно предимство на европейската промишленост. Не трябва обаче да забравяме, че Европа в момента е лидер в автомобилния отрасъл и не можем да изложим конкурентното си предимство на риск.
<P>
Следователно призовавам Комисията и държавите-членки да разработят условията, необходими за формирането на вътрешен пазар на електрически превозни средства. Искам също да предупредя за необходимостта от уеднаквяване на стандартите за акумулаторите и от съвместими станции за презареждане в различните държави-членки. Важно е също да бъдат създадени данъчни стимули с подходящи цени на електричеството за клиентите. Друг съществен фактор ще бъде модернизацията на електроенергийните системи. Призовавам за по-големи инвестиции в научни изследвания и развойна дейност при интелигентни електроенергийни системи и технологии за акумулатори, за да бъдат по-ефективно използвани суровините в акумулаторите. Следователно изисквам да бъдат положени всички усилия, за да запази Европа водещата си роля в автомобилостроенето.
<SPEAKER ID="533" NAME="Bernd Lange" AFFILIATION="S&amp;D">
(DE) Г-н председател, г-н действащ председател на Съвета, г-н член на Комисията и аз искам да благодаря на испанското председателство и на Комисията за извеждането на темата за "електромобилността" на преден план. Аз също съм на мнение, че можем да използваме "електромобилността" за възраждане на икономиката на мобилността в Европа, и трябва да направим това, за да създаваме стойност и да запазим работните места.
<P>
Обаче - ако използвам една друга метафора - трябва да натиснем педала на газта, защото въпросът за "електромобилността" засяга много области на политиката. Това е, разбира се, въпросът за стандартизацията, технологията, но също и за вписването на "електромобилността" в цялата транспортна система, тъй като може да станат необходими нови форми на мобилност, особено в градските райони. Енергията трябва да бъде възобновяема и са необходими суровини, така че и търговията ще се повлияе. Следователно искам от Вас, г-н член на Комисията, може би да включите "електромобилността" в бъдеще в работата след инициативата "CARS 21".
<SPEAKER ID="534" NAME="Lambert van Nistelrooij" AFFILIATION="PPE">
(NL) Г-н председател, г-н член на Комисията, вчера залата беше изпълнена от кметове, които се присъединиха към Конвента на кметовете с цел да поемат реален ангажимент за икономика с ниски емисии на CO2. Това, което ме впечатли през цялото разискване, беше, че те са готови да предприемат конкретни действия в интерес на нашите граждани и да изпълнят ангажимента си. Разбира се, електрическото превозно средство е един чудесен водещ проект. Европа има традиция и добро име, когато стане дума за качество. Обаче от глобална гледна точка, и тук искам да Ви призова да погледнете данните за електрическите превозни средства за Китай, наистина трябва да превключим на по-горна предавка, както се казва в съобщението на Комисията.
<P>
Кметовете излязоха с идеята за интелигентни градове. Възможно е да се види, че има място за голям скок напред при електрическите превозни средства и при транспорта като цяло, особено в градовете. В този контекст стандартизацията на акумулаторите, станциите за презареждане и така нататък наистина е от голяма важност. Моята страна, Нидерландия, вече направи избор. Ние казахме "да" на щепсел от Германия. Ето това е европейско мислене и заедно ще продължим по-нататък с шестконтактния щепсел на "Mennekes". Всъщност трябва да следваме този начин на мислене и да съединим най-добрите си технологии.
<P>
Имам да кажа още две неща. Преди всичко, липсва ни една подходяща стратегия за комуникация. От самото си начало проектът е отлично средство за приближаване на Европа към нейните граждани и Европа може да показва това по-убедително. Хората няма да идват да гласуват на изборите и какво може да направи Европа в тази връзка?
<P>
Всъщност това е нещо, което заслужава означение Е ("Европейско"): "Европейско електрическо". Трябва да придвижим нещата напред, защото те ще позволят по-добро разпознаване от обществото на проектите от този вид и в този процес ще ставаме "E-устойчиви". Работим по европейски проект, по запазването на работни места и по поемане на водеща роля, така че вероятно можем да бъдем малко по-ясни в комуникацията си.
<SPEAKER ID="535" NAME="Antonio Cancian" AFFILIATION="PPE">
(IT) Г-н председател, г-н Лопес Гаридо, госпожи и господа, благодаря Ви за доклада, г-н Таяни. Проектът за електрическо превозно средство датира от 2006 г.: всички институции са съгласни, че това е един обоснован проект. Европейският парламент вече даде становището си в този смисъл през 2008 г., Комисията издаде съобщение за интелигентните автомобили през 2006 г. и днес присъстващият член на Комисията полага сериозни и практически усилия да пусне тези автомобили в близкото бъдеще. Чух министър-председателя Сапатеро, когато представяше програмата си, буквално да цитира електрическите превозни средства като възлов приоритет за шестмесечния мандат на испанското председателство
<P>
Исках да повторя, че за тази възприемчивост трябва да бъде осигурена подобаваща практичност: практичност, от гледна точка задвижване, практичност, от гледна точка оборудване, и практичност, от гледна точка системи за презареждане, които са елементите, необходими за да могат електрическите превозни средства да работят сега и в бъдеще. Електрическите превозни средства имат предимството лесно да се включват в и излизат от движението по пътищата и не изискват голяма инфраструктура за производството им и затова смятам, че въпросът е от стратегическа важност. Имайте предвид също - имайте това предвид, г-н член на Комисията - съществуването на клетъчни прототипи с водородно гориво, които са също толкова важни.
<P>
Днес има вече хибридни автомобили на пазара, а хибридният модел е приложим и за електрически, и за водородни превозни средства: водород с метан и останалите с традиционни дизелови или бензинови съставки. Превозните средства с алтернативно гориво са печеливша идея; фактът, че пазарният им дял почти се е удвоил през 2008 г., го доказва. Но те все още съставляват едва 1,3% от всички регистрирани превозни средства. На правилен път сме, но времето, в което иновациите трябва да помогнат на околната среда и пазара на труда, изтича.
<SPEAKER ID="536" NAME="Artur Zasada" AFFILIATION="PPE">
(PL) Г-н председател, г-н Таяни, в контекста на днешното разискване, искам да привлека вниманието към една нова опасност, която се появи с разпространението на електрическите и хибридни превозни средства. С една сума, в градски условия тези превозни средства са прекалено безшумни.
<P>
Парадоксално, ниското равнище на шум, което би могло да се сметне за предимство, може да бъде истинска опасност за децата и хората на възраст, и в частност за незрящите. Следователно отсега трябва да мислим как да предотвратяваме произшествия с участие на хибридни автомобили, тъй като единственият шум, който те предизвикват, е от движението на гумите им по асфалта. Затова трябва да отговорим на следните въпроси възможно най-бързо: трябва ли тези автомобили да причиняват шум и ако е така, какъв вид шум и колко силен трябва да бъде той? Не трябва ли вече да вменим като задължение на производителите да разработват системи за предупреждение, че приближава превозно средство, и да ги монтират като стандартно оборудване?
<SPEAKER ID="537" NAME="Председател">
Сега ще пристъпим към изказвания по процедурата с вдигане на ръка и ще обясня критериите, които ще следвам, така че никой да не се обърка и да не е недоволен после.
<P>
Все още имаме много точки в дневния ред. Затова ще дам думата на петима колеги този път и ще дам предимство на тези от вас, които днес още на са се изказали по тази точка. Естествено ще третирам различните политически групи еднакво.
<SPEAKER ID="538" NAME="Alfredo Pallone" AFFILIATION="PPE">
(IT) Г-н председател, госпожи и господа, ще бъда наистина съвсем кратък, не на последно място защото съм напълно съгласен с това, което казаха г-н Таяни и г-н Лопес Гаридо. Всъщност напълно ще се откажа от речта си, която бях подготвил, защото, г-н Лопес Гаридо, Вие започнахте разискване, което трябва да има развитие в рамките на Европейски съюз.
<P>
Да поясня какво имам предвид. Аз също ще оставя настрана екологичните въпроси, свързани с електрическите превозни средства, за да говоря по проблемите на заетостта: Вие, заедно с г-н Таяни, споменавате факта, че ако Европа желае да се защити от страните с възникващи икономики и ако желае да стане еталон на международно равнище, тя не може да подцени научните изследвания и иновациите.
<P>
Истинският въпрос днес, който трябва да бъде разискван от Европейския парламент, е да знаем какъв вид Европа и какъв вид отношения между държавите-членки искаме. Като гледам, особено в моята комисия, склонността на държавите-членки да се конкурират една с друга, като намаляват данъчното бреме, казвам, че без съмнение изобщо не сме разбрали какво трябва да представлява Европа. Благодаря Ви, г-н Лопес Гаридо, благодаря Ви, г-н Таяни: научните изследвания и иновациите наистина могат да превърнат Европейския съюз в мозък на световната икономика.
<SPEAKER ID="539" NAME="Silvia-Adriana Ţicău" AFFILIATION="S&amp;D">
(RO) На шосейния транспорт се падат 28% от емисиите на замърсители, отделяни от отраслите, които не влизат в Схемата за търговия с емисии. Според сегашните законодателни разпоредби производителите на автомобили трябва да произвеждат само, не по-късно от 2020 г., превозни средства, при които равнището на емисии на замърсители не превишава 120 г CO2/км. Освен това производителите на превозни средства могат да предоставят отстъпки в цената на купувачи, когато те подменят стари, не толкова "зелени" автомобили, с такива, които са с по-ниски равнища на емисии на замърсители.
<P>
В резултат на това в Европейския съюз през 2009 г. беше наблюдаван ръст от 7% в търсенето на хибридни или електрически превозни средства. Тези превозни средства са особено подходящи за градско шофиране. Широкото използване на електрически или хибридни превозни средства зависи от степента на покритието, което осигурява инфраструктурата за снабдяването им с енергия. В това отношение стандартизацията на електрическите превозни средства става от жизнено важно значение.
<SPEAKER ID="540" NAME="João Ferreira" AFFILIATION="GUE/NGL">
(PT) Г-н председател, ограничаващите фактори, свързани с електрическите превозни средства - като, между другите неща, замърсяването, породено от производството на акумулаторите, трудностите при доставката на стратегически елементи като литий и ограниченият набор на превозните средства - правят нежелателно поемането на търговски или рекламни рискове.
<P>
Тези превозни средства се явяват обаче важна алтернатива, която трябва да бъде адекватно разгледана, въпреки проблемите. При все това те никога няма да стигнат до положение да заместят всички досегашни, задвижвани с изкопаеми горива, превозни средства.
<P>
Така обществото, основано на автомобила, както го познаваме днес, получи условна присъда. Ето защо има спешна необходимост, започвайки незабавно, да се увеличава ползването на всички видове обществен, колективен транспорт и те да бъдат направени достъпни за всички, особено формите, задвижвани с електричество: наземни и подземни железници, тежки и леки превозни средства, ускорени трамваи, тролеи и така нататък. В средносрочен и дългосрочен план автомобилите - дори електрическите - ще трябва да поемат допълнителна и допълваща роля, за да се отговори на конкретните нужди на семействата.
<SPEAKER ID="541" NAME="Jaroslav Paška" AFFILIATION="EFD">
- (SK) Електрическите превозни средства се разглеждат като един от начините да бъдат изпълнени строгите стандарти по опазване на околната среда, тъй като те не отделят емисии.
<P>
Много автомобилни компании както в Европа, така и в Азия вече завършиха разработката на тези превозни средства и са готови да ги пуснат на пазара. Обаче по-широкото разпространение на тези превозни средства се препятства от липсата на стандарти, определящи параметрите за универсални станции за зареждане и хардуера и софтуера, който би позволил на превозните средства, внасяни в Европа от различни производители, да бъдат зареждани ефективно и бързо в мрежа от такива станции, която да е възможно най-гъста. Докато Европейската комисия проучва, мисли и извършва подготовка, японските ни приятели работят усилено. В Токио беше създадена федерация на производителите на електрически превозни средства, която вече подготвя общи стандарти за тях и също така предлага да сътрудничи с европейски производители.
<P>
Следователно, в интерес на възможно най-скорошното създаване на пространство за електрическите превозни средства, призовавам Комисията да обедини силите си с японските производители възможно най-скоро и активно да допринесе за въвеждане на световни стандарти за ползването на електрически превозни средства.
<SPEAKER ID="542" NAME="Izaskun Bilbao Barandica" AFFILIATION="ALDE">
(ES) Г-н председател, "Европа 2020" и електрическото превозно средство. Иновациите и конкурентоспособността сами по себе си са знание. Има много региони, които са по-напред от държавите, част от които се явяват по отношение съдържанието и ефективността на техните политики на иновация.
<P>
Като жител на Страната на баските, аз съм горда да Ви уведомя, че точно преди пет години ние започнахме да строим изследователски автомобилен център. Днес в него има повече от 50 компании, заети с научни изследвания, развойна дейност и иновации в електрическата мобилност за цяла Европа.
<P>
В Страната на баските има също консорциум, чиито представители са информирали залата за опита си: относно "Hiriko", модулен електрически автомобил, проектиран за пътуване в градски райони. Всичко това тръгна от едно публично-частно партньорство и ползва регионална подкрепа, което означава, че Испания, която не участваше в работата до последния момент, успя да включи тези постижения в програмата си и да организира срещата си на върха по въпросите на иновациите в Страната на баските.
<P>
Регионите и техните знания трябва веднъж завинаги да станат от възлово значение, ако искаме да изградим една по-ангажирана с участие и ефективна Европа. Тогава целите, които поставяме за бъдещето в резолюцията - която подкрепяме - ще бъдат по-лесни за постигане.
<SPEAKER ID="543" NAME="Диего Лопес Гаридо" LANGUAGE="ES">
Г-н председател, искам да благодаря на почитаемите членове на ЕП, които аплодираха инициативата на испанското председателство на Съвета да направи подкрепата за електрическите превозни средства приоритет в програмата на председателството.
<P>
Искам също да благодаря на докладчиците, които дадоха принос към предложението за резолюция, което ще бъде подложено на гласуване утре в залата, някои от които получиха възможността да се изкажат. Сред тях са г-жа Riera, г-жа del Castillo, г-н Cramer и г-жа Matias. Много съм благодарен за техните изказвания, които, заедно с другите, разясниха, че това е стратегическа цел на Европейски съюз, макар в същото време да предупредиха за трудностите, които още съпътстват производството и широкото, масово разработване на електрически превозни средства и също за необходимостта да може да се разчита на подкрепата на всички заинтересовани политически и икономически фактори. Г-жа Bilbao току-що упомена регионите като ключов елемент в разработката на електрическите превозни средства.
<P>
Убеден съм, че Европейският съюз трябва да вземе всички тези фактори под внимание за в бъдеще.
<P>
Ето защо искам да подчертая някои от нещата, които смятам за аргументи в подкрепа на електрическите превозни средства. Накрая ще спомена също и за трудностите или пречките, които според мен трябва да преодолеем.
<P>
Говорейки за предимствата, смятам, че има два възлови аспекта при електрическите превозни средства, които предлагат значителни предимства. Единият е технологията, а другият - енергията.
<P>
Колкото до технологията, такава за електрическите превозни средства вече съществува. Сега тя работи. Наистина има вече над 90 различни модела електрически превозни средства, които се рекламират от производителите си с цел пускане на пазара в сравнително близко бъдеще.
<P>
Също така е вярно, че успоредно трябва да приемем, че някои от тези технологии трябва да бъдат доразработени, тъй като понастоящем те все още имат някои ограничители, какъвто е например случаят с акумулаторите, презареждането или предупреждението, което г-н Zasada ни даде във връзка с липсата на шум и опасностите, които това може да крие за пешеходците. Мисля, че е много важно неговото мнение да бъде взето под внимание.
<P>
Нещо повече, технологията, използвана от електрическите превозни средства, е най-ефективната и най-добрата за околната среда. Ефективността на технологията за електрическите превозни средства може да достигне 60%, докато традиционните двигатели са с ефективност от 20%.
<P>
Освен това, доколкото става дума за енергия, електрическите превозни средства обективно ни помагат да постигнем целите, за които говорихме точно днес следобед, когато стана дума за "Европа 2020" и борбата с изменението на климата, известни като целите "20/20/20". Със своя капацитет за съхранение електрическите превозни средства разполагат с технология, позволяваща да бъде смекчен един от проблемите, отрицателните страни или слабите места на възобновяемите енергии. Електрическите превозни средства са от помощ за възобновяемите енергии, които имат слабо място: те са нередовни. Електрическите превозни средства компенсират тази нередовност чрез своите собствени специални характеристики.
<P>
Освен това те допринасят и за сигурността на енергията. Например в Европа има много страни, които са лишени от петролни залежи, и електрическите превозни средства биха могли да компенсират липсата и да дадат принос за нещо, което е също стратегическа цел на Съюза: борбата за енергийна сигурност, която, както видяхме, понякога прави нашите общества особено уязвими.
<P>
Накрая, въпреки това, въпреки тези предимства, електрическите превозни средства със сигурност ще ни наложат да променим много от системите си за производство и също много от технологиите, които споменах по-рано, навиците на хората и електроразпределителните мрежи и дори ще ни накарат да възприемем нова комуникационна стратегия, както г-н Van Nistelrooj съвсем правилно отбеляза.
<P>
С други думи, електрическите превозни средства имат много предимства, но има също пречки и трудности и това очевидно значи, че трябва да погледнем на тях в една положителна европейска перспектива; това означава, че правителствата на Европа, Комисията и Парламентът, който утре ще гласува поредица резолюции, трябва да отделят особено внимание на въпроса. Ето защо е толкова важно тези три институции на Съюза - Съветът, Комисията и Европейският парламент - да работят заедно по стратегическото направление, което трябва да възприемат по отношение на електрическите превозни средства.
<SPEAKER ID="544" NAME="Антонио Таяни" LANGUAGE="IT">
Г-н председател, госпожи и господа, мисля, че испанското председателство правилно постави стратегията за електрическите превозни средства в широк - по-широк - контекст, който има отношение не само към електрическите превозни средства, но също и към развитието и защитата на автомобилната промишленост в контекста на европейската промишлена политика. Така се вижда как промишлеността, промишленото развитие и създаването на работни места ще изглежда през идните десетилетия.
<P>
Следователно решението, което Комисията подкрепя, е насочено - чрез двустранна стратегия, която със сигурност не изключва сериозно усилие за намаляване на емисиите на CO2 от традиционните превозни средства - към две области: автомобилите с двигатели с вътрешно горене, които трябва да бъдат усъвършенствани, и технологиите и научните изследвания, защото, както казаха г-жа Bilbao Barandica и г-н Pallone, съвсем правилно е да се съсредоточим върху технологията и научните изследвания, ако искаме да се справим с предизвикателствата на световния пазар. Не можем да мислим, че ще има конкурентоспособна европейска автомобилна промишленост, ако не бъдат взети решителни мерки в областите на иновациите и научните изследвания: следователно инициативите и подкрепата от Парламента в тази област са наистина много ценни.
<P>
Изборът на електрическите превозни средства не означава изключване на другите опции: ще кажа това на г-н Cancian, който наблегна на значението на хибридните автомобили, на водородните автомобили. Електрическите превозни средства са важен ресурс, който вече има широка подкрепа и положителни резултати. Много държави-членки всъщност ги избират. Обаче повтарям - тъй като чух и някои членове на ЕП да се противопоставят на принципа на електрическите превозни средства, които са предмет на разискването тази вечер - че електрическите превозни средства са една изключителна възможност, но не и единствената възможност, тъй като целта ни е да имаме европейска промишленост, която е по-конкурентоспособна на международните пазари, и да намалим замърсяването и емисиите на CO2 в транспортната система, включително градската транспортна система. Бих посочил на г-н Van Nistelrooij, че по време на предишния парламентарен мандат Европейската комисия представи плана за действие за градовете, който придава огромно значение на електрическия транспорт в този контекст.
<P>
Разбира се, иска се много работа, за да бъде произведен конкурентоспособен електрически автомобил. Някой повдигна въпроса за стандартизацията: в документа на Комисията на органите по стандартизация на Съюза вече е възложена задачата през 2010 г. да разработят хармонизиран европейски стандарт за системите за презареждане на електрически превозни средства до края на следващата година. Ние вече отговорихме на тези въпроси, така както отговорихме с документа, одобрен от колегиума, на безпокойството, изразено от г-жа Merkies по въпроса за суровините. Тя повдигна въпроса за лития, както и други членове на ЕП, които говориха за акумулаторите в разискването. Именно защото отчита проблема, Комисията реши да включи в програмата си за работа - и ние също говорихме за това в неотдавнашен разговор с г-жа Merkies - едно съобщение относно проблема за суровините, който е приоритет за нас.
<P>
Някои членове на ЕП - г-н Belet, г-жа Matias - споменаха проблема за заетостта, но много други членове на ЕП говориха също за преквалификацията на работниците, защото ако искаме да има промишлена система в автомобилостроенето, която да е много иновативна, съсредоточена не само върху електрическите превозни средства, но също и върху разработката на преобразен двигател с вътрешно горене - по-малко замърсяващ двигател с вътрешно горене, но също и всички други възможности - то тогава трябва да се съсредоточим и върху преквалификацията на работниците, защото целта ни е да изпълняваме Договора от Лисабон, който разглежда пазара като най-добрия двигател за създаването на социална политика.
<P>
Обаче въпросите, които бяха повдигнати от някои членове на ЕП, вече са разгледани в текста на съобщението на Комисията, в което изрично се посочва, че Комисията желае да предостави ресурси от Европейския социален фонд за конкретни инициативи за преквалификация и предоставяне на професионално опреснително обучение за работници, именно защото те също могат да спомогнат за постигането на иновациите, които трябва да направят европейската промишленост по-конкурентоспособна.
<P>
Мисля, че Европа има стратегия. Г-жа Stassen е против електрическите превозни средства: те са възможност, но в крайна сметка пазарът ще реши. Съществува и вариантът да не се купуват електрически превозни средства; никой не принуждава европейците да ги купуват. Но г-н Zasada посочи друг проблем, засягащ безопасността на транспорта: без съмнение, когато се стигне до предлагането, ще трябва да оценим по всеки възможен начин бъдещите проблеми по отношение както замърсяването със шум и замърсяващи вещества, така и пълното цялостното отражение на производството и бракуването на автомобили върху околната среда. Обяснихме този проблем добре и всъщност сме убедени, че ако имаме електрически превозни средства, ще можем да постигнем напредък, включително в областта на безопасността. Обаче трябва да дадем на производителите в отрасъла конкретни указания, за да стане наистина възможно да получим незамърсяващ електрически автомобил.
<P>
Опитах се да отговоря на почти всички въпроси, които бяха поставени от членовете на ЕП, и ще отговоря също на г-н Lange, който спомена инициативата "CARS 21". В съобщението, което беше одобрено от Комисията и след това предоставено на Парламента и Съвета, изрично се посочва, в последните няколко страници, че имаме желание да възобновим групата на високо равнище "CARS 21". Последната беше изключителна възможност за работа заедно със заинтересованите страни и трябва да остане такава, особено защото сме на мнение - в унисон с испанското председателство и с огромното мнозинство от членовете на ЕП, г-н председател, които се изказаха при разискването - че автомобилната промишленост е един изключителен актив, който със сигурност трябва да бъде приспособен, а в някои случаи и преструктуриран, който със сигурност ще трябва да бъде модернизиран, но който има изключителен потенциал и е перлата в короната на европейската система на промишленост и предприемчивост.
<P>
Поради тази причина всички сме ангажирани да осигурим - и разискването ни тази вечер го доказва - този промишлен отрасъл да може да стане по-конкурентоспособен. Ние сме по-конкурентоспособни, ако се съсредоточим върху иновациите и научните изследвания. Мисля, че изборът да се ангажираме с електрическите превозни средства, също е един добър начин да осигурим европейската промишленост да може да се конкурира на световния пазар.
<SPEAKER ID="545" NAME="Председател">
В заключение на разискването е внесено едно предложение за резолюция от шест политически групи на основание член 115, параграф 5 от Правилника за дейността.
<P>
Разискването приключи.
<P>
Гласуването ще се проведе утре.
<P>
Писмени изявления (член 149)
<SPEAKER ID="546" NAME="Elena Băsescu  " AFFILIATION="PPE">
в писмена форма. - (RO) На фона на изменението на климата "зелените" превозни средства предлагат ефективен начин за намаляване на емисиите на въглерод. Но развитието им трябва да стане част от бъдещата политика за устойчива мобилност. Румъния би искала да въведе постепенно електрическите превозни средства на вътрешния си пазар. Имайки това предвид, министър-председателят Емил Бок неотдавна реши да бъде сформирана междуведомствена група, която да изработи национална стратегия за производство на електрически превозни средства. В страни като Дания или Израел станции за зареждане, които ще бъдат официално пуснати до края на 2011 г., са в процес на монтаж и изпитване. Освен това правителствата на Франция, Испания и Ирландия отпускат субсидии на всеки, който желае да закупи превозно средство от този вид. В момента стойността на електрическите превозни средства е висока, тъй като тя основно се определя от стойността на акумулаторите им.
<P>
В подкрепа на производството на електрически автомобили в Европейски съюз, инфраструктурата и технологиите за зареждане трябва да бъдат стандартизирани, за да се улесни презграничната електрическа мобилност. В това отношение Комисията трябва да предостави финансова подкрепа на държавите-членки. "Зелените" превозни средства предлагат значителни предимства. Те помагат за борба с изменението на климата, намаляват зависимостта на Европа от петрола и помагат да се постигнат целите на стратегията "Европа 2020". Ето защо мисля, че трябва да насърчаваме използването на електрически превозни средства.
<SPEAKER ID="547" NAME="Sergio Berlato  " LANGUAGE="IT">
През април Комисията издаде съобщението за чисти и енергийно ефективни превозни средства, което ще рече за европейската стратегия за насърчаване на разработката и евентуалното широко използване на превозни средства, които са "чисти и ефективни" от гледна точка ниски емисии на въглероден диоксид и замърсители.
<P>
Според неотдавнашни оценки през 2020 г. на електрическите превозни средства ще се падат 1-2% от пазара; с други думи, те ще бъдат по-малко от 4% от всички превозни средства: очевидно мнозинството от превозните средства на бъдещето ще продължат да бъдат задвижвани от двигатели с вътрешно горене и те трябва да бъдат подкрепяни, а не наказвани, тъй при тях се правят подобрения. На мнение съм следователно, че трябва да се отделя внимание на някои фактори, които са от интерес за европейския клон на промишлеността: насочване на процеса на стандартизация на инфраструктурата, особено от гледна точка на сроковете, в сравнение с нашите конкуренти - Китай, САЩ, Япония, Корея - и предотвратяване нарастването на броя на мерките, целящи даване на стимули за електрически превозни средства в областите на наличните фондове, достъпа до градовете и обществените поръчки.
<P>
Всъщност, като насърчаваме изключително електрическите превозни средства, може да се окаже, че намаляваме широкото използване на превозните средства с традиционно или алтернативно гориво (метан или биогаз), като по този начин изкривяваме вътрешния пазар и ограничаваме конкурентоспособността на автомобилостроенето.
<SPEAKER ID="548" NAME="António Fernando Correia De Campos  " LANGUAGE="PT">
Комисията току-що представи съобщение относно чисти и енергийно ефективни превозни средства, което дава неутрално мнение за електрическите превозни средства, без изразен приоритет на никоя от наличните възможности, независимо дали става дума за превозни средства на електричество, хибридно или водородно гориво. При все това на неформалното заседание на Съвета в Сан Себастиан през февруари беше съгласувано, че ЕС трябва да следва обща стратегия по отношение на електрическите превозни средства. Това означава, че Комисията трябва да отделя приоритет на решаването на проблемите, които все още преследват производството на електрическите превозни средства, като цената на акумулаторите, необходимостта от повече научни изследвания и развойна дейност за подобряване на характеристиките и най-важното уеднаквяването на електрическите превозни средства и станциите за зареждане както по цял свят, така и в цяла Европа, за да се осигури високо равнище на конкурентоспособност на пазара, така че електрическите превозни средства да могат да се конкурират с традиционните двигатели с вътрешно горене при равни условия. Искам да напомня на Комисията за необходимостта да отделя приоритетно финанси за тази цел, особено поради простия факт, че електрическите превозни средства предлагат допълнителното предимство на отличния капацитет за съхранение, която другите варианти нямат и която е толкова необходима за нашата енергийна независимост.
<SPEAKER ID="549" NAME="Petru Constantin Luhan  " AFFILIATION="PPE">
в писмена форма. - (RO) Използването на електрически превозни средства предлага редица големи предимства за устойчива мобилност. Сред тях можем да споменем: намаляване на емисиите на въглероден диоксид и подобряване на качеството на въздуха, намаляване зависимостта от вносни изкопаеми горива и по-високата енергийна ефективност на електрическите превозни средства по сравнение с другите транспортни технологии.
<P>
В световен мащаб, конкурентите на ЕС инвестират в научни изследвания и развойна дейност на нови технологии за намаляване на емисиите на въглерод и стартират програми, подпомагащи прехода към "зелен" шосеен транспорт. За да се позволи на европейската автомобилна промишленост да запази конкурентоспособността си в световен мащаб и за да се осигури, че тя ще играе важна роля при "зелените" технологии, Европейският съюз трябва да създаде подходяща рамка за насърчаване на новаторски технологии, подпомагайки научните изследвания и развивайки инфраструктурата, необходима за подпомагане прехода към ефективна икономика въз основа на ниски ресурси и емисии въглерод.
<P>
Подкрепям мерките на Европейската комисия в тази връзка и приветствам публикуването на плана, целящ подпомагане внедряването на европейска мрежа от станции за бързо зареждане на електрически превозни средства към 2011 г., както и общи технически стандарти и такива по безопасността, които да важат за нея.
<SPEAKER ID="789" NAME="Marian-Jean Marinescu  " LANGUAGE="RO">
Преходът към устойчива, енергийно ефективна транспортна система стана приоритет за ЕС на фона на изменението на климата и колебаещите се цени на горивото. Разработването на електрически превозни средства в цяла Европа, с които да бъдат заменени конвенционалните превозни средства, е жизнеспособен вариант с повишен пазарен потенциал. За да се постигне това, държавите-членки трябва да координират действията си, така че да могат да вземат решение за европейски стандарт например за системите, използвани за зареждане и съхранение на енергия, включително интелигентните мрежи и бордовите измервателни системи и оперативната съвместимост. ЕС трябва също да окаже по-силна подкрепа за научните изследвания и иновациите с конкретната цел да подобри технологията на акумулаторите и двигателите, както и по отношение предлагането на стимули за производството на електрически превозни средства. Призовавам Европейската комисия да предприеме конкретни мерки за изпреварване на промените в автомобилния отрасъл и веригата на доставка и да подкрепи хармонизирането на националните политики в тази област. Време е ЕС да повиши конкурентоспособността на индустрията на мобилността, като намали развойните разходи на производителите и постепенно намали равнищата на емисии от CO2, отделяни от шосейния транспорт.
<SPEAKER ID="550" NAME="Daciana Octavia Sârbu  " AFFILIATION="S&amp;D">
в писмена форма. - (EN) Приветствам неотдавнашната стратегия на Комисията относно чисти и енергийно ефективни превозни средства и особено новата ориентация към електрическите превозни средства вместо биогоривата като част от преминаването към "по-зелен" транспорт. Обаче, също както биогоривата са спорни и не им липсват проблеми, при електрическите превозни средства има значителни предизвикателства, които трябва да бъдат преодолени, преди те да станат реалистичен вариант за европейските граждани и преди да могат да дадат реални екологични изгоди. Допълнителното търсене на електрическа енергия за транспорта трябва да бъде посрещнато от източници с ниско съдържание на въглерод, ако искаме тези автомобили да реализират пълния си екологичен потенциал. Загрижена съм, че разработването от ЕС на тези източници няма да бъде достатъчно, за да се отговори на търсенето, което ще бъде породено от засиленото използване на електрически транспорт. Това трябва да бъде разгледано като част от енергийната стратегия на ЕС при преминаването към икономика с ниски въглеродни емисии и намалена зависимост от доставки на петрол от трети страни. Трябва също така да се създаде мрежа от стандартизирани станции за зареждане и насърчавам Комисията и държавите-членки да работят за такава стандартизирана инфраструктура, която да направи електрическите превозни средства жизнеспособни и за потребителите, и за производителите на автомобили. Ако тези основни предизвикателства бъдат преодолени, можем да се надяваме на транспорт с ниски емисии на въглерод и ниско замърсяване и всички произтичащи от това ползи за околната среда и човешкото здраве.
