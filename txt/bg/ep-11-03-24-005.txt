<CHAPTER ID="005">
Подготовка на бюджета за 2012 г. (разискване) 
<SPEAKER ID="035" NAME="Председател">
Следващата точка е докладът на г-жа Balzani - от името на комисията по бюджети, относно общите насоки за изготвянето на бюджета за 2012 г. [2011/2042 BUD].
<SPEAKER ID="036" NAME="Francesca Balzani" LANGUAGE="IT">
Г-н председател, госпожи и господа, документът, който разглеждаме днес, е не просто доклад за приоритетите на следващия европейски бюджет, но също и преди всичко стратегически документ, разглеждащ новата роля, която европейският бюджет трябва да играе в условията на засилено икономическо управление.
<P>
Това е първата година на Европейския семестър, който беше разработен точно с цел да позволи максимална координация между бюджета на Съюза и бюджетите на държавите-членки, възможно най-силно взаимодействие и пределна взаимна допълняемост. Всички тези характеристики по същество означават едно - конвергенция, и привеждат бюджетите на държавите-членки в съответствие с главните цели на европейския бюджет. Днес такива задачи - европейски задачи, могат да бъдат само задачите, залегнали в стратегията "Европа 2020" - една значима, амбициозна обща стратегия с пет много съществени цели и седем крупни водещи инициативи. Това са мащабни и важни цели, но също и твърде специфични.
<P>
Първата цел е особено важна и включва създаването в Европа на по-пълна и качествена заетост чрез извършването на успешни инвестиции. Поради това в бюджета за 2012 г. разполагаме с важен приоритет - при изпълнението на стратегията "Европа 2020" не трябва да губим време, а да започнем с първата от тези цели - повишаване на заетостта в Европа. Поради това е важно спешно и непосредствено да пристъпим към нашия бюджет в аспекта му за стратегията "Европа 2020".
<P>
За да постигнем това, от основно значение са две неща: трябва да планираме и да сме ориентирани към бъдещето. Да планираме означава да се откажем от математическия подход към бюджета, който е напълно неразумен. Математическо, общо и необмислено увеличение въобще не трябва да се допуска. Вместо това следва да разгледаме кои точно са програмите и действията, които могат да допринесат за изпълнението на стратегията "Европа 2020". От изключителна важност е погледът към бъдещето - максималната ангажираност с поетите задължения и то не само посредством нашите плащания, тъй като тези задължения са инструментът, с който градим устойчивото финансово бъдеще на нашия Съюз.
<P>
Другото важно нещо е гъвкавостта. Ние сме в края на период на планиране, вследствие на което на практика бюджетът е особено нееластичен. Поради това мисля, че е особено важно от самото начало да разглеждаме всички инструменти за гъвкавост, с които разполагаме, като базисни и задължителни при изготвянето на бюджета, ако искаме не само да го направим възможен или съществен като първа крачка от стратегията "Европа 2020", която в никакъв случай не трябва да се провали - нещо, наблюдавано в миналото, - но ако искаме този бюджет да бъде също полезен и ефикасен.
<P>
Убедена съм, че постигането на всички тези важни цели ще бъде възможно, само ако от самото начало търпеливо работим заедно за изграждането на нов климат на институционално сътрудничество - едно от главните предизвикателства в Договора от Лисабон, за което винаги говорим твърде безгрижно. Институционално сътрудничество означава действително да постигнем ново усещане за равенство, така че да работим заедно по този деликатен въпрос - бюджета, който е не само един от най-важните стратегически инструменти за построяване на бъдещето ни, но също и един от най-осезаемите и практични инструменти.
<SPEAKER ID="037" NAME="Януш Левандовски">
член на Комисията. - (EN) Г-жо председател, приветствам позицията на Парламента относно приоритетите в бюджета за 2012 г., както са отразени в предложените насоки. Съгласно правото си на инициатива Комисията, разбира се, ще вземе предвид насоките на Парламента и също така ще ги предостави на Съвета. От друга страна, трябва да имаме предвид последните данни, постъпващи от 27-те държави-членки, и нашите служби ще бъдат контролирани и оценени грижливо, за да очертаем на 20 април проектобюджета.
<P>
Понастоящем това е втори преглед в рамките на годишната процедура съгласно Договора от Лисабон. Условията за финансова стабилизация са ясни за всички. В тези условия мисля, че би било отговорно да се имат предвид и да се предвидят всички финансови задължения на Европейския съюз, без обаче да се забравят ограниченията, които реално са налице в държавите-членки. Същевременно по-малко от когато и да било може да се оспорва необходимостта бюджетът да се основава на принципите на стабилно и добро бюджетиране. Никога не е било така важно да се погрижим за икономиите, но трябва да използваме също така инструмента на европейския бюджет, за да помогнем на Европа в ситуацията след кризата.
<P>
Имайки това предвид, искам да подчертая две различия между националното бюджетиране и европейския бюджет. Националното бюджетиране е свързано главно със социалните трансфери, с потреблението. Европейският бюджет се отнася до инвестициите с мултипликационен ефект, поради което може да доведе до растеж и заетост. Нито добро, нито стабилно е бюджетиране, при което е невъзможно да се извършват плащания по неизпълнени задължения, поети през предходни години, така че и двете страни трябва да се имат предвид, когато изготвяме окончателния проектобюджет за 2012 г.
<P>
Както се споменава в писмото на председателя на Комисията и както докладчикът, г-жа Balzani ясно заяви, трябва да гарантираме достатъчно финансиране за разходи по стратегията "Европа 2020". Да, трябва да координираме усилията на националното и европейското бюджетиране, но, от друга страна, следва да въведем режим на икономии, особено що се отнася до административните разходи - оттук произтича и ангажиментът на Комисията за по-малко от 1 % за администрацията. Това означава икономии във връзка с договорните задължения и икономии в области като конференции, разходи за командировки, заседания и информационни технологии.
<P>
Като се има предвид случилото се през миналата година, се надяваме, че, стъпвайки на опита от 2011 г., сега процедурата ще протече по-гладко. Поради това очаквам с нетърпение първата тристранна среща на 30 март, след която ще сме в състояние да представим нашия проектобюджет за 2012 г.
<SPEAKER ID="038" NAME="Giovanni La Via" LANGUAGE="IT">
Г-н председател, г-н член на Комисията, госпожи и господа, насоките, по които предстои да гласуваме, са първата стъпка към европейския бюджет за 2012 г. От самото начало групата на Европейската народна партия (Християндемократи) показа своята подкрепа за предварителния доклад, съдържащ указание за приоритетите на Парламента за предстоящия бюджет, който след това вид би могло да бъде представен на Комисията, както направи това Съветът.
<P>
Ние допринесохме за разширяване обхвата на приоритетните политики и спомогнахме за балансираността на основанията, изложени от докладчика г-жа Balzani, чрез въвеждане на редица силни и характерни приоритети, отразяващи традициите на групата на PPE, а именно растеж и развитие на Европа, съпроводени от научни изследвания и иновации.
<P>
Действително, мисля, че това са политиките, в които трябва да инвестираме за бъдещето на Съюза и които Парламентът наистина трябва да подчертае преди предварителният проектобюджет да бъде представен от Комисията. Както правилно отбеляза неотдавна г-н Левандовски, настояваме също принципът на отговорността да бъде в основата на бюджет 2012 г. С това не искам да кажа, че до сега не е упражнявана отговорност за бюджета, а да подчертая факта, че в резултат от кризата днес повече от вчера трябва да действаме отговорно.
<P>
Накрая, трябва да се каже какво се случи и какво става понастоящем в редица страни от Северна Африка, за да покажем, че отхвърляме средносрочния подход, който е неспособен успешно да се справи с неочаквани обстоятелства или нови политики. От гледна точка на техническата страна на гласуването мисля, че би било по-добре да оставим без съществени изменения доклада, изготвен от комисията по бюджети. Наистина съм озадачен от настойчивостта на Конфедералната група на европейските обединени леви/Северни зелени леви относно въвеждането на данък върху финансовите операции. Съвсем встрани от съществото на въпроса, за мен това изглежда без връзка с процедурата по бюджета за 2012 г.
<SPEAKER ID="039" NAME="Göran Färm">
от името на групата S&D. - (SV) Г-жо председател, първо, бих искал да изразя искрената си благодарност към г-жа Balzani. Тя много мъдро избра отправна точка в своя кратък, конкретен и конструктивен доклад, който еднозначно се съсредоточава върху най-важните въпроси. Кои са те? Те се свеждат до това да покажем, че стратегията "Европа 2020" не са празни приказки, а сериозен опит, даващ възможност на ЕС да играе важна роля за насърчаване на растежа и заетостта.
<P>
Бюджетът на ЕС е спорен въпреки факта, че в действителност е твърде малък - близо 1 % от БВП, или малко повече от 2 % от общите публични разходи. Той обаче може да има стратегическо значение, що се отнася до инвестирането в проекти, които държавите-членки не могат да управляват сами или които се нуждаят от общоевропейска солидарност. Такива проекти са свързани с научните изследвания и развойната дейност, с транспортната и енергийната инфраструктура и са в състояние да използват действителните възможности на вътрешния пазар - добре функциониращ пазар на труда в ЕС и реална основа за растеж и конкурентоспособност.
<P>
Тези съвместни проекти обаче струват пари. Поради това част от държавите-членки и по-специално Съветът изискват доказателства. Ще започне ли претворяването на практика на стратегията "Европа 2020" или тя ще последва съдбата на Лисабонската стратегия - чудесни идеи, погребани в чекмеджето на някаква канцелария? Смятам, че главен фактор за отговора на този въпрос ще бъде бюджетът за 2012 г.
<SPEAKER ID="040" NAME="Carl Haglund">
от името на групата ALDE. - (SV) Г-жо председател, преди всичко бих искал да благодаря на докладчика за прекрасната й работа. Във времена като днешните не е лесна задача да се определят приоритетите на бюджета. Радвам се също, че приехме да се ръководим от "Европа 2020" по отношение на бюджета за следващата година. Както беше подчертано по-рано, за да приложим стратегията "Европа 2020", не можем да си позволим да чакаме до 2014 г., когато ще влезе в сила новата бюджетна рамка.
<P>
Съществена отговорност на Комисията е през лятото да внесе предложенията в подготвяния от нея проектобюджет. Досега не бяхме в състояние да насочваме в необходимата степен средства за стратегията "Европа 2020". Съществува опасност да бъде прекратена, точно както предупреди г-н Färm - че няма да се прилага, а ще бъде забутана в някое чекмеджето на някаква канцелария, нещо, което, разбира се, не желаем.
<P>
Моята група внесе редица изменения в доклада и сме много доволни от начина, по който бяха включени в предложението, за което искам да благодаря на докладчика. Трябва да кажа на Съвета, че в Европейския парламент несъмнено имаме основание да проверяваме себе си и своя подход към бюджета за 2011 г. - успяхме да предизвикаме конфликт, който със сигурност послужи и на нас, и на политиците от Съвета като повод за размисъл.
<P>
Трябва да разберем как можем по най-добрия начин да използваме ресурсите, с които разполагаме. Например, можем да обмислим и орязване на бюджета на ЕС. Същевременно не трябва да забравяме, че на Съюза са възложени голям брой задачи, които следва да бъдат изпълнени, и това не става от само себе си. Понякога ми се струва, че Съветът смята, че нещата се случват сами, без да трябва да определим приоритетите или предназначението на средствата, но за съжаление това не е вярно. Очаквам от Комисията конструктивно предложение, което ще ни помогне да постигнем по-конструктивен тон при преговорите по бюджета за 2012 г.
<SPEAKER ID="041" NAME="James Elles">
от името на групата ECR. - (EN) Г-жо председател, бих искал да поздравя докладчика за нейния доклад. Мисля, че за разлика от останалите насоки, които сме разглеждали през годините в тази зала, настоящите като цяло са фокусирани, но не посочват пряко различни детайли, които очевидно ще станат ясни по-късно в хода на бюджетната процедура.
<P>
Първо, бих искал да кажа, че нашата група би желала непременно да се има предвид това, което се случва в целия Европейски съюз, а не само в рамките на Брюксел. Поради това текстът, който добавихте към параграф 21 и в който казвате, че трябва да се търсят отрицателни приоритети и икономии от страна на институциите, изискващи от нашите специализирани комисии да умеят да търсят приоритетите, е много важен, но досега в тази насока е свършена твърде малко работа.
<P>
Във връзка с желанието, което напълно мога да разбера, да разполагаме с повече пари за стратегията "Европа 2020" и водещите инициативи, трябва да се стремим към действия, които не само изискват пари, но и укрепват единния пазар. И това се отнася не само за парите. Когато търсим пари, трябва да мислим за това, къде в целия бюджет можем да постигнем икономии - т.е. същото, което правим в Парламента и в останалите институции. Нашата позиция е, че, ако се нуждаем от допълнителни средства, трябва навсякъде да постигнем икономии. Това също е важна част от нашия подход към бюджета за 2012 г.
<P>
Накрая, следователно, като разглеждаме вида отговорност, която трябва да поемем във връзка с икономиите, трябва да пристъпим към етап на самоограничаване, ако искаме да сме в състояние да се справим с икономиите при финансирането, когато се нуждаем от нови разходи, моята група смята, че трябва да се насочим към замразяване на разходите ни за 2012 г.
<SPEAKER ID="042" NAME="Helga Trüpel">
от името на групата Verts/ALE. - (DE) Г-жо председател, г-н Левандовски, госпожи и господа, ние от групата на Зелените/Европейски свободен алианс също сме на мнение, че когато бюджетът е рестриктивен и съществува необходимост от политики на икономии, следва да отговорим, тъй като трябва да намалим равнището на дълга в държавите-членки. Не е такъв случаят на европейско равнище, защото за щастие нямаме право да задлъжняваме. Политически удачното решение обаче включва не само съкращаване на дълга, но и постигане на равновесие, така че да е възможно инвестирането в проекти за в бъдеще и да не се излага националното стопанство на допълнителен риск. Постигането на балансираност трябва да бъде една от насоките за европейския бюджет за 2012 г. Освен това през последните години поехме задължения в европейския бюджет във връзка със структурните фондове, които догодина и през следващите години ще трябва да бъдат финансирани.
<P>
Мисля, че трябва много сериозно да погледнем подхода на г-жа Balzani. Той се фокусира върху най-важните области в стратегията на ЕС "Европа 2020", които определят посоката на развитието на Европа. Призоваваме за по-голямо финансиране на европейско равнище, за да ни позволи да се борим с изменението на климата, да преминем по-бързо към възобновяеми енергийни източници и да подпомогнем образованието и научните изследвания. Трябва да останем съсредоточени върху тези въпроси и да не ги излагаме на опасност.
<P>
Смятам също, че механизмът на Европейския семестър се използва правилно, за да гарантира, че държавите-членки и европейският бюджет - с други думи общо 28 бюджета - се ангажират с целите на стратегията на ЕС "Европа 2020". За какво следва да харчим още пари? Въз основа на нашите надежди за демократични промени в арабските страни и ние, европейците, имаме интерес да подкрепяме гражданското общество, демократичните структури и прехода към парламентарна демокрация в тези страни. Поради това в наш добре обоснован интерес е да насърчаваме демокрацията навсякъде по света, за което се нуждаем от гъвкаво финансиране.
<P>
Като член на групата на Зелените/Европейски свободен алианс бих искал да попитам от какво по-конкретно можем да направим икономии, особено предвид последните събития в Япония. В моята група смятаме, че можем да икономисаме пари от проекта за международен експериментален термоядрен реактор. Ние не знаем какво да правим с радиоактивните отпадъци от този проект. Защо да харчим толкова пари за започването на проекта, когато трябва да пренасочим финансирането от Евратом, за да бъдем в състояние да спрем с тази ядрена енергия и много по-бързо да въведем възобновяеми енергийни източници? Когато в ООН разглеждаме политиката за климата, всички знаем, че се нуждаем от промяна в начина, по който добиваме енергия. Европейският бюджет за 2012 г. трябва също да допринесе за това. Надявам се, че ще имаме силата да внесем качествени промени от такъв характер в следващата многогодишна финансова рамка.
<SPEAKER ID="043" NAME="Miguel Portas" LANGUAGE="PT">
Г-жо председател, докато тук дискутираме насоките за следващия бюджет, там навън десетки хиляди работници ни изпращат много ясно послание. Те ни казват, че политиката на ЕС за строги икономии убива икономиката, унищожава ползите и влошава условията за живот на европейските народи. Те ни казват, че наложеният модел на стопанска координация се основава на глоби и санкции, които не осигуряват гаранции за устойчив растеж и разкриване на работни места, а точно обратното.
<P>
Те ни казват, че Пактът за еврото, който правителствата приемат днес, е пакт, насочен срещу заплатите и пенсиите, пакт, който продължава да принуждава работниците да плащат цената на кризата, въпреки че тя не е предизвикана от тях.
<P>
Смятам, че трябва да се вслушаме в този протест, защото той поставя ключов от гледна точка на европейския бюджет въпрос относно мястото на публичните инвестиции в дискусиите по икономическата политика. Чухме консерваторите да казват, че се нуждаем от "нулев бюджет" с "нулево увеличение". Чухме и различни правителства да казват, че в името на политиката на икономии се нуждаем от европейски бюджет с "нулево увеличение".
<P>
Дебатите, които провеждаме днес, са много важни, но отговорът е погрешен. Отговорът е сбъркан по една проста причина: невъзможно е въобще да имаме политика на още по-строги икономии на национално равнище дотогава, докато в същото време казваме, че в резултат от тази политика на икономии дори се нуждаем от още по-нисък европейски бюджет.
<P>
Това разсъждение неизбежно води до един-единствен резултат - по-малко публични инвестиции както на национално, така и на европейско равнище. То означава също по-голяма безработица и по-голям социален упадък. Това е същественият дебат, който трябва да се проведе при разискванията по бюджета за 2012 г. Това е довод срещу онези, които мислят, че кризата може да се преодолее посредством засилване на неравенството и чрез превръщане в политика на самата рецесия. Именно срещу това се противопоставя моята група. Смятаме да се въздържим по този доклад, защото е пълен с добри намерения, но не отговаря ясно на предизвикателствата, а светът на труда изисква от нас да отговорим на тези въпроси.
<SPEAKER ID="044" NAME="Marta Andreasen">
от името на групата EFD. - (EN) Г-жо председател, основният недостатък на настоящия доклад е фактът, че напълно пренебрегва забележките от годишните доклади на Сметната палата. Ние не трябва да забравяме, че единствената налична информация е свързана с почтеността и ефикасността при усвояване на фондовете на Европейския съюз. Опитът да се оправдае увеличаването на бюджета на базата на това, че стратегията "Европа 2020" ще ни изведе от кризата, не печели нашето доверие, ако си спомним абсолютния крах на Лисабонската стратегия.
<P>
Заплахата, а това наистина е заплаха, че ограничаването на равнището на бюджета на Европейския съюз ще има пагубно въздействие върху европейската солидарност и темпа на икономическото развитие в държавите-членки, е несериозна и в същото време показва поразително пренебрежение към въздействието на кризата върху европейските граждани. От името на британските данъкоплатци призовавам Дейвид Камерън да настоява не за замразяване, а за значително намаляване на бюджета за 2012 г. Предвид компетентността му досега, нямам големи надежди.
<SPEAKER ID="045" NAME="Angelika Werthmann" AFFILIATION="NI">
(DE) Г-жо председател, госпожи и господа, бих желала да изразя становището си по три въпроса от доклада на г-жа Balzani. Първият е, че докладът относно бюджета за 2012 г. се основава на предположението за подобряване на икономическото управление, което включва Европейския съюз, механизма на "европейския семестър" и целите на стратегия "Европа 2020", насочени към стимулиране на растежа и заетостта. В бюджета за следващата година ще се осигурят средства за две основни цели в стратегията - подобряване на образованието и насърчаване на социалното приобщаване, които според мен са два ключови аспекта по отношение на бъдещата жизнеспособност на Европа.
<P>
На второ място, в доклада се подчертава необходимостта от подобряване на взаимодействието между европейските и националните публични инвестиции, за да се постигнат по-ефективно политическите цели на Европейския съюз. Ние следва да насърчаваме задълбочаването на координацията, съгласуваността и акцента върху разумни, споделени цели, за да увеличим възможността за успешно постигане на основните цели.
<P>
Третият въпрос засяга целите, свързани с изменението на климата и енергетиката. На фона на бедствието в Япония трябва да направим всичко възможно, за да ускорим въвеждането на възобновяеми енергийни източници. Активната политика в областта на климата и създаването на "зелени работни места" не само ще ни помогне да постигнем целите в областта на климата, но и ще има положителен принос за социалната политика.
<P>
Накрая, но не на последно място, бих искала да припомня на Парламента, че бюджетът на ЕС не може да отчита публичен дефицит, поради което е от съществено значение да се изразходва по подходящ начин, и че представлява едва 2 % от общите публични разходи в ЕС.
<SPEAKER ID="046" NAME="Salvador Garriga Polledo" AFFILIATION="PPE">
(ES) Г-жо председател, г-н член на Комисията, госпожи и господа, бих искал в началото да благодаря на докладчика г-жа Balzani за проявената гъвкавост.
<P>
Казвам това, защото първоначалната идея беше да не се провежда настоящото разискване по бюджетните насоки. Считам обаче, че е добре да се състои, тъй като ще ни помогне да определим приоритетите, които ще зададат формата на преговорите по бюджета през следващите месеци.
<P>
Бих желал да засегна два основни въпроса. На първо място, строгите ограничителни мерки. Те не са принцип, а инструмент. Те са инструмент за постигане на истински надежден бюджет, който няма да има последиците, които се наблюдават понастоящем в много държави: изразходване на средства над възможностите и по-късно сериозни политически трудности, когато става дума за запушване на дупките в бюджета.
<P>
Смятам също така, че не следва да включване въпроси в годишната бюджетна процедура, която всъщност има многогодишен финансов обхват. Имам предвид например въпроса за данъка или налога върху финансовите транзакции. Той е част от далеч по-широка финансова рамка, така че всеки опит изкуствено да се включи разискването по този въпрос в разискването за годишния бюджет ще доведе единствено до погрешна стратегия на преговорите със Съвета още от самото начало.
<P>
Едва миналата година видяхме какво се случва, когато включваме в рамките на годишната бюджетна процедура, предвиждаща единственото четене, политики или идеи, които всъщност имат по-широк обхват - провал, задънена улица и в крайна сметка ситуация, в каквато се намираме сега, през 2011 г., и в която равнището на бюджетните кредити за поети задължения е, както г-н членът на Комисията добре осъзнава, недостатъчно за покриване на неотложните краткосрочни потребности на Европейския съюз през следващите месеци.
<SPEAKER ID="047" NAME="Jens Geier" AFFILIATION="S&amp;D">
(DE) Г-жо председател, г-н Левандовски, госпожи и господа, тази сутрин разискваме необходимостта от икономии предвид дълговата криза, която изпитват сега държавите-членки. Г-жа Trüpel и други колеги съвсем правилно посочиха, че настоящата дългова криза ни засяга само косвено, тъй като не се допуска дълговете да се трупат на европейско равнище.
<P>
Как обаче можем да следваме политика на ограничения в Европейския съюз, ако размерът на европейските разходи е едва 2 % от общите публични разходи на всичките 27 държави-членки? Считам, че това съвсем не е политика на строги ограничения. Напротив, става въпрос за знаци - знаци, които по някакъв начин ни изпращат държавите-членки - изглежда така, като че ли парите, които се прехвърлят в Брюксел за европейския бюджет, на практика изчезват в дълбока черна дупка. Така напълно се игнорира фактът, че средствата, постъпващи в европейския бюджет, всъщност се връщат отново в държавите-членки. Разбира се, това не става в съотношение 1:1, тъй като Европа не е спестовна каса и ние естествено следваме политика на солидарност, съгласно която подкрепяме онези държави в Европейския съюз, които са по-слабо развити. Например в моята федерална провинция Северен Рейн-Вестфалия в Германия всички прилагани понастоящем инструменти на пазара на труда се съфинансират от Европейския социален фонд. Ако спрем това финансиране, ще имаме съответно и по-слаба политика на трудовия пазар. Не към това се стремят социалдемократите.
<P>
Нека разгледаме за момент начина, по който държавите-членки усвояват европейските фондове. В годишния доклад на Сметната палата се посочва, че са установени недостатъци в начина, по който действат системите за управление и контрол на усвояването на европейските фондове. В него се заявява, че възстановяването на неправилно инвестираните средства в държавите-членки възлиза на милиарди евро. Посочва се също така, че за щастие Комисията сега се кани да спре плащанията в случаите, при които европейските програми са управлявани лошо. Това се случва също например и в Германия и Обединеното кралство.
<P>
Съветът, чиито представители не са в залата, представлява държавите-членки, които настойчиво призовавам да подобрят управлението на бюджетните средства на Европейския съюз. Повишаването на ефективността, което ще стане възможно благодарение на това управление, ще ни позволи значително да подобрим начина, по който изразходваме средства от фондовете на ЕС - не като харчим повече пари, а като подобряваме начина, по който ги харчим. Държавите-членки могат да вземат участие в този процес, за да покажат готовността си за реализиране на икономии.
<SPEAKER ID="048" NAME="Anne E. Jensen" AFFILIATION="ALDE">
(DA) Г-жо председател, бих желала да благодаря на г-жа Balzani. Считам, че тя имаше много вълнуваща, но и много трудна задача при договарянето на бюджета, като причината за това е, че рамката не е гъвкава. Седемгодишната рамка на бюджета на Европейския съюз се изготвя по такъв начин, че става все по-строга по време на седемгодишния период, особено в областта на селското стопанство. Всъщност имахме възможност да усвояваме неизползваните селскостопански средства почти като средство за финансиране на нови инициативи, като инвестиции в енергетиката за пакета от мерки за възстановяване и сателитната навигационна система "Галилео". Ето защо става все по-трудно и по-трудно да осигурим последователност. Не съм съгласна с групата на Зелените/Европейски свободен алианс, че не трябва да финансираме проекта за термоядрена енергия ITER. Това е важно научно изследване, особено на фона на събитията в Япония и необходимостта да гарантираме, че не сме зависими от изкопаемите горива. Следователно това също е трудна задача. Ние трябва да осигурим финансиране за този проект през 2012 г.
<P>
Доволна съм, че членът на Комисията изтъкна факта, че бюджетът на Европейския съюз не е същият като националните бюджети. Той е проектобюджет и Европейският съюз трябва да може да урежда сметките по него. Ние трябва да плащаме парите, които сме обещали. Във връзка с това се надявам, че членът на Комисията е прав, че преговорите по бюджета този път ще протекат по-гладко. Това ще накара Съвета да се държи по-интелигентно и не толкова неразумно и да ни даде точни данни за плащанията, но да бъде и по-конкретен и да отчете действителните потребности.
<P>
На последно място, но не и по значение, бих искала да благодаря на г-н Левандовски за заявената препоръка да съкратим административните си разходи, защото това е една от малкото области, в която можем действително да спестим пари в краткосрочен план. Според мен е добре, че в началото изтъкна, че Комисията съкращава административните си разходи, свеждайки ги почти до нула. Това трябва да направим и в другите институции, като аз считам, че и в Парламента сме длъжни действително да приемем нещата сериозно.
<SPEAKER ID="049" NAME="Hynek Fajmon" AFFILIATION="ECR">
- (CS) Г-жо председател, бюджетът на Европейския съюз за 2012 г. следва да продължи традицията на балансирани бюджети. От друга страна, ние не трябва да продължаваме със споровете, възникнали при одобряването на бюджета за 2011 г. Не трябва да допускаме приемането на временен бюджет. Това би имало много отрицателно въздействие върху управлението на Европейския съюз. За да избегнем споровете и бързо да одобрим бюджета, следва да предложим разумен бюджет, който в настоящия период на продължаваща икономическа криза означава ограничен бюджет. Обществеността в държавите-членки очаква това: във времена на ограничени разходи Европейският съюз също трябва да ръководи дейностите си разумно и пестеливо. Ако забравим това, ще загубим доверието.
<SPEAKER ID="050" NAME="João Ferreira" AFFILIATION="GUE/NGL">
(PT) Г-жо председател, изразяваме мнението си по време на разискването, за да покажем, че има алтернатива на съглашението между закона и демократичния социализъм, което ни въвлече в настоящата криза. Съглашението сама по себе си не дава възможност за излизане от кризата. Алтернативата, която е едновременно възможна и необходима, също претърпява значителни промени, дължащи се на бюджетните политики на Европейския съюз, преразглеждайки ресурсите и целите, на които те служат.
<P>
В момент, когато се задълбочават неравенствата между различните държави-членки, бюджетът на ЕС следва да служи на реалната конвергенция, насърчавайки максималното използване на действителния потенциал на всяка държава, създаването на работни места с права, премахването на бедността и социалното изключване, както и опазването на околната среда. Той следва да е инструмент, който да служи на действителното икономическо и социално сближаване.
<P>
Не приемаме бюджет, който е в услуга на комерсиализацията на все повече аспекти от социалния живот, либерализацията на редица сфери на икономическа дейност и липсата на сигурност на работното място, както препоръчва стратегията "Европа 2020". Този път ще задълбочи съществуващите икономически, социални, регионални и национални различия и разделения и ще увеличи структурната безработица.
<P>
Ето защо ние предлагаме нова европейска стратегия за солидарност и устойчиво развитие, подпомогната от нов набор от икономически, социални и екологични политики, подкрепени от бюджета на Европейския съюз, както обяснихме в поредица предложения за изменения на настоящия доклад. Бюджетът на Съюза следва да служи и на истинската политика на помощта за развитие, сътрудничеството и мира, а не на външния интервенционизъм, намеса, милитаризъм и война - области, които оказват все по-голямо влияние върху бюджета на Общността.
<P>
Ето защо бихме желали да изтъкнем, че е неотложно Европа да бъде насочена по различен път, като това следва да е отразено в решенията по бюджета.
<SPEAKER ID="051" NAME="Claudio Morganti" AFFILIATION="EFD">
(IT) Г-жо председател, госпожи и господа, струва ми се, че настоящият доклад, който следва да очертае насоките на Парламента за бюджет 2012, е в голяма степен лишен от смисъл. Той включва само серия от мъгляви твърдения и поради това не ми е ясно какви са истинските приоритети на Парламента при съставянето на новия бюджет.
<P>
Например стратегията "Европа 2020" се споменава на много места. Това е амбициозна, разточителна и може би прекомерно обща стратегия. Какви са предполагаемите й приоритети? Именно държавите-членки следва да се пригодят към рестриктивните бюджети и последиците от кризата; ние не можем да сме толкова наивни, за да мислим, че ще можем да направим повече на европейско равнище. Ето защо бих предпочел да видя по-малко изявления относно намерения и по-малко думи, а вместо тях - посочване на няколко ограничени и точно определени области, в които ще работим. Съзнавам, че докладът дава общи насоки, но в настоящия си вид изглежда едва ли не безполезен и служещ единствено на себе си.
<SPEAKER ID="052" NAME="Lucas Hartong" AFFILIATION="NI">
(NL) Г-жо председател, г-жа Balzani от групата на Прогресивния алианс на социалистите и демократите в Европейския парламент доказа със своя доклад следния факт: Европейският съюз не се грижи добре за своите граждани, но се грижи добре за себе си. Управляващата клика на социалистите и християндемократите се грижи за поддържането на мнозинство в Парламента, което подкрепя харченето на още повече пари.
<P>
Хубавата сума от 3 000 евро на член на ЕП за надбавка за персонал, добра странична работа по проекта "Дом на европейската история" (за щастливците с достатъчно връзки), абсолютно ненужният и ужасно скъп европейски телевизионен канал, престижният сателитен проект, наречен "Галилео" - всичко това ни води към финансов крах. Е, добре, нещата са ясни ... и на всичкото отгоре - да имаш нахалството да говориш за устойчивост и отговорност. За отговорност не можем да говорим, а устойчивостта е възможна, само ако се похарчат пари.
<P>
Г-жо председател, ще заявя кратко и ясно: изхвърлете този безсмислен доклад. Той съвсем не е това, което гражданите на Европа очакват. Европейският съюз не дава никакъв знак, че иска икономии, а на всичкото отгоре това ще доведе до прахосването на повече пари. Смятах, че мъдростта идва с възрастта, но за жалост това вероятно не важи за Парламента.
<SPEAKER ID="053" NAME="László Surján" AFFILIATION="PPE">
(HU) Г-жо председател, госпожи и господа, след последните няколко изказвания ви съветвам да се опитаме да се върнем към причините. На докладчика не му беше лесно, докато подготвяше материала си. Ние обаче не можем все още да говорим за цифри по конструктивен начин, докато Комисията не ни представи рамките на прогнозирания бюджет за следващата година. Все пак можем да говорим за принципи. И във връзка с това докладчикът доста умело се справи с това, като се опита да интегрира политиката от стратегията "Европа 2020" в рамките на бюджета. От друга страна, решението й да не се ангажира с политики на настоящия етап и да не говори за основни принципи и цели всъщност оправдава някои критични коментари, свързани с това, че материалът изглежда малко повърхностен.
<P>
Считам, че все още можем да се съгласим, подобно на предходни години, да продължим да разглеждаме политиката на сближаване като изключително важна. Тя ще бъде в центъра на вниманието сега, в края на цикъла, и именно тук ще са най-големите потребности от плащания. Много ми се иска да подчертая, противно на останалите, че тези плащания не се правят самоцелно и тук не става въпрос да се похарчат парите, а по-скоро става дума за използването им по начин, действително подпомагащ европейската идея и осигуряващ напредък при подпомагането на по-слабо развитите региони в процеса на догонване. Ако те не ги използват, толкова по-зле за тях. Следователно Парламентът действително трябва да се противопостави на всички нецелесъобразни разходи, както и на тези, свързани с престижни инвестиции. Считам, че комисията по бюджети в сътрудничество с другите комисии се справя с тази двойна битка твърде добре. Благодаря ви за вниманието.
<SPEAKER ID="054" NAME="Estelle Grelier" AFFILIATION="S&amp;D">
(FR) Г-жо председател, г-н член на Комисията, госпожи и господа, бих желала да благодаря на докладчика, г-жа Balzani, за последователността при изготвянето на проекта на резолюция относно общите насоки за бюджета за 2012 г. То съдържа ясно политическо послание. Причината е, че то отчита бюджетните ограничения, засягащи Европейския съюз, поради което Парламентът призовава за приемането на бюджета за 2012 г., който може да отговори на политическите, икономическите и социалните предизвикателства, пред които сме изправени в настоящия момент.
<P>
В момент, когато единствената тема за обсъждане между държавите-членки е прилагането на допълнителните ограничителни мерки, Парламентът, поне от тази страна на залата, възнамерява да покаже ангажираността си към хилядите работници, които днес са излезли на протест по улиците на Брюксел, за да отхвърлят икономически неоправданите и социално несправедливи мерки, чийто резултат ще бъде продължаващо увеличаване на структурната безработица в Европа.
<P>
Фактът, че европейският бюджет е съставен в съзвучие с целите на стратегията "Европа 2020" по ясен начин и за първи път през 2012 г. означава, че заетостта и растежът могат да се поставят отново в центъра на европейските политики, които, бих казала, са нашите приоритети, тъй като в стратегията на ЕС "Европа 2020" е поставена цел за постигане на заетост на равнище от 75 % от работещото население.
<P>
Нека обаче не се заблуждаваме. Настоящата бюджетна процедура ще бъде дълга и трудна, обратното на посоченото от г-н Левандовски във френската преса, когато очакваше позицията на членовете на Парламента. Държавите-членки вече изразиха становището си в краткосрочен план за бюджета, призовавайки за дисциплина и въвеждането на лимит върху вноските им за финансирането на дейността на Общността. Те разглеждат Европейския съюз и действията му не като средство за постигане на добавена стойност или като средство в подкрепа на амбициозни политики, а по-скоро като допълнителни разноски. Нека не се заблуждаваме. Бюджетната процедура за 2012 г. ще ни предостави допълнителна информация относно тактиката, използвана за определяне на бъдещата многогодишна финансова рамка.
<P>
Факт е, че с бюджет, който представлява едва 2 % от публичните разходи на ЕС, ще бъде трудно да се следват амбициозни политики във всички сектори. На хоризонта вече се задават буреносни дебати относно това коя политика ще бъде ощетена - Общата селскостопанска политика (ОСП) или политиката на сближаване. Това изправя гражданите едни срещу други, въпреки че от значение за нас би било да им помогнем да работят в тясно взаимодействие. Ето защо, г-н член на Комисията, бих изтъкнал отново значението на обмена на информация относно изразходването на собствените ресурси.
<SPEAKER ID="055" NAME="Gerben-Jan Gerbrandy" AFFILIATION="ALDE">
(NL) Г-жо председател, когато строите къща, накрая плащате най-големите сметки. Вие знаете това предварително и го приемате още от самото начало. В Европа сега се случва същото нещо. Най-големите сметки се плащат с приключването на многогодишните бюджети и вие също знаете това отрано.
<P>
Ето защо отказът на различни държави-членки, като моята страна например, Нидерландия, да плащат тези сметки не е нищо повече от реакция от ненадеждни правителства. Това е все едно на някого да са му построили къща, той да е приел офертата, а после да откаже да плати последната сметка. Очевидно в последния етап можете да гледате къде да направите икономии и ние в Европа трябва да постъпим по същия начин. Г-жа Balzani правилно подчертава този факт по-специално в съображение 21. Но плащането на последните сметки все още предстои. С отказа да платите сметката вие не само ставате ненадеждни, а и разпалвате антиевропейски настроения в Европа.
<SPEAKER ID="056" NAME="Edit Herczog" AFFILIATION="S&amp;D">
(HU) Г-жо председател, госпожи и господа, бюджетът за 2012 година е шестият от седемте бюджета по сегашната многогодишна финансова рамка. Затова двете направления на бюджетния орган имат по-ясен поглед върху пропуските и положителния напредък във връзка със съществуващите многогодишни програми. Бюджетните кредити за 2012 г. трябва да позволят изпълнението на целите и приоритетите на ЕС във връзка със стратегията "Европа 2020". Именно това ще помогне на Европа да излезе по-силна от кризата: насърчаването на заетостта, иновациите, научните изследвания и развойната дейност, подкрепата за целите, свързани с енергийната стратегия, и за социалното приобщаване, по-специално чрез намаляване на бедността.
<P>
Стратегията "Европа 2020" може, разбира се, да бъде надеждна, само ако получи подходящо финансиране. Бихме искали да припомним на всички, че Парламентът изрази своето сериозно безпокойство по този политически въпрос многократно. Сега трябва да призовем държавите-членки и Съвета да предприемат отговорни и решителни стъпки. Не бива да се задоволяваме с по-малко Европа в един свят, в който природните бедствия и икономическите кризи могат без предупреждение да съсипят живота на милиони хора, в който такива трагедии поразяват не само една страна, един народ или религиозна общност, но засягат цели региони и дори прехвърлят океаните. Нуждаем се от повече Европа и от по-ефективно използване на инструментите на Общността. Благодаря за вниманието.
<SPEAKER ID="057" NAME="Monika Hohlmeier" AFFILIATION="PPE">
(DE) Г-жо председател, госпожи и господа, бюджетът за 2012 година се изготвя във време на икономически и финансови затруднения в 27-те държави-членки. Ето защо ние естествено не можем да настояваме да направим всичко, което бихме искали. Мисля, че докладът, внесен от г-жа Balzani, представлява работещ компромис. Следва обаче да отправя и няколко критични бележки.
<P>
Според мен повече пари не означава непременно повече солидарност и повече Европа. Важното е качествено да се подобрят резултатите, които получаваме срещу похарчените пари, и най-вече да се гарантира, че целите, които си поставихме, са наистина постигнати, вместо само да смятаме колко пари са похарчени без оглед на резултатите. Винаги критично трябва да разглеждаме също така и въпроса за нашите потенциални нови собствени средства. Собствените средства не бива да водят до допълнителна тежест за гражданите или за фирмите, които трябва - и следва да могат - да се конкурират с останалия свят.
<P>
Мисля също така, че за нас е важно да не подчертаваме винаги факта, че бюджетът на ЕС възлиза само на 2 %, защото в края на краищата много държави-членки съфинансират съответните европейски фондове и така, разбира се, увеличават значително обема на средствата, достъпни въз основа на програмите на ЕС. Мисля, че е изключително важно за нас да осъществим напредък в областта на научните изследвания, образованието, устойчивостта и укрепването на икономическия растеж. В този контекст смятам, че също така важно е мащабни проекти, като например ITER - и във връзка с това бих искала да благодаря на г-жа Jensen за нейния коментар, - да бъдат изцяло и безусловно финансирани и строго управлявани, защото иначе американците, които понастоящем изпълняват същия проект, ще имат значителна преднина пред нас, а ние, европейците, не бива винаги да бъдем на второ място.
<SPEAKER ID="058" NAME="José Manuel Fernandes" AFFILIATION="PPE">
(PT) Г-жо председател, бих искал първо да поздравя г-жа Balzani за нейния доклад, но искам също така да отправя и някои бележки. Смятам, че общият възприет тук подход е действително прекалено общ. Мисля, че докладът прилича повече на резолюция за стратегия за ЕС до 2020 г., отколкото на действителни насоки за 2012 година.
<P>
Младежта беше приоритет за 2011 година, но през 2012 година това няма да е така според насоките. Има обаче още време. Думата "младеж" не е спомената нито веднъж в тези общи насоки. Нещо повече, ударението върху стратегията "Европа 2020", която аз подкрепям, води до пренебрегването например на политиката на сближаване. Политиката на сближаване също не е спомената нито веднъж. А тя е извънредно важна и не може да бъде мярка за адаптиране, нито мярка или политика, която да бъде ощетявана, ако се отнемат пари от нея, за да се дадат например за стратегията "Европа 2020".
<P>
Политиката на сближаване, която ние смятаме за извънредно важна, не е спомената нито веднъж. Смятам, че има време да се отстрани този пропуск, какъвто е според мен. Смятам, че все още има време да се разрешат и двата въпроса.
<SPEAKER ID="059" NAME="Barbara Matera" AFFILIATION="PPE">
(IT) Г-жо председател, г-н член на Комисията, госпожи и господа, преди всичко бих искала да благодаря на докладчика г-жа Balzani за работата, която е свършила. Бюджетите за 2012 и за 2013 година ще бъдат консолидиращи бюджети, имащи за цел да отразят съкращаването на разходите от страна на държавите-членки и да установят референтни стойности за сумите, които ще бъдат заложени в следващата финансова рамка.
<P>
Приносът на групата на Европейската народна партия (Християндемократи) за насоките за изготвянето на бюджета за 2012 година се основаваше на идеята за отговорността, което означава преследване на целите за икономии, ефикасност и ефективност при използване на възможно най-малко от наличните ресурси.
<P>
Стратегията "Европа 2020" е основана на важни приоритети - по-конкретно научните изследвания, иновациите, развойната дейност и растежа, - които първоначално не бяха включени в доклада на г-жа Balzani, но бяха категорично изтъкнати от групата PPE. Приоритетите на Съюза се нуждаят от подходящо равнище на финансиране. Ето защо е важно да осигурим гъвкавост между функциите в разходната част, за да можем по-ефективно да реагираме на проблемите, свързани с икономическата криза, а също и да предложим бюджетна рамка, която включва собствени средства.
<P>
Не подкрепям обаче предложението на Конфедеративната група на Европейската обединена левица - Северна зелена левица, тези средства да се увеличат чрез въвеждането на данък върху финансовите сделки. Вместо това подкрепям предложението Комисията да се заеме с проучване как технически да се разреши този много важен въпрос, така че да стане възможно създаването на добавена стойност за Европа.
<SPEAKER ID="060" NAME="Vladimír Maňka" AFFILIATION="S&amp;D">
. - (SK) Г-жо председател, Европейският съюз определи пет измерими цели за периода до 2020 г. Те бяха приети и от самите държави-членки. Целите показват посоката, която трябва да изберем. Успехът на Европа зависи от това, как ние ще ги изпълним.
<P>
От отговорното поведение на отделните държави зависи дали ще имаме по-висока заетост, дали ще съумеем да намалим дела на младежите, преждевременно напускащи училище, дали ще постигнем планираните параметри относно броя на младежите, получаващи висше образование, дали ще намалим броя на хората, изложени на риск от бедност, и дали ще опазим климата на планетата.
<P>
Независимо от преобладаващия консенсус в ЕС за общите процедури, правителството в моята страна реши да ограничи приоритетните оперативни програми. То иска да ги използва за финансиране на високоскоростни комуникации и сега обсъжда това с Комисията. Бих искал да Ви попитам, г-н член на Комисията, дали Вие лично и Комисията като цяло подкрепяте държави, възприемащи модел, който е в разрез с общите цели, определени за този първи, встъпителен етап от изпълнението на стратегията "Европа 2020".
<SPEAKER ID="061" NAME="Monika Flašíková Beňová" AFFILIATION="S&amp;D">
- (SK) Г-жо председател, бюджетът е ключов инструмент за европейската интеграция и затова има значение как е изготвен.
<P>
Именно по време на криза бюджетът на ЕС може да допринесе за облекчаване на рестриктивните бюджетни политики на националните правителства и пряко финансиране, насочено към целесъобразни дългосрочни инвестиционни проекти. В този контекст приветствам факта, че докладът подкрепя плана за въвеждане на облигации за финансиране на проекти, например в сферата на инфраструктурата. Бих искала обаче да изтъкна, че те не бива да бъдат приемани като алтернатива на еврооблигациите. Според мен еврооблигациите са специфичен инструмент и аз подкрепям тяхното въвеждане, тъй като те са логично продължение на интеграционния процес и бележат задълбочаването му.
<P>
Опитите например за занижаване на бюджетните равнища биха породили противоположна тенденция - към дезинтеграция. Освен че имат неблагоприятно отражение върху икономиката, тези опити също така подкопават солидарността между държавите-членки. Себичното и късогледо разделение на нетни вносители и нетни бенефициери, пренебрегва по-дълбокия и по-важен въпрос за европейската интеграция. Ползата от нея е еднаква за всички държави-членки. Според мен това трябва да бъде отправната точка при обсъждането на бюджета на ЕС.
<SPEAKER ID="062" NAME="Jaroslav Paška" AFFILIATION="EFD">
- (SK) Г-жо председател, разглеждаме приоритетите в бюджета за 2012 година и с поглед в бъдещето, поради което според мен трябва да потърсим и възможностите за икономии в бъдеще.
<P>
Според мен е много важно да помислим за редовните пътувания на членовете на Европейския парламент и на целия Европейски парламент в Страсбург, които се провеждат 12 пъти годишно. Смятам, че предизвикваме раздразнение в нашите граждани с тези дейности, защото данъкоплатците финансират нашите пътешествия и те им струват много скъпо. Ето защо, ако не през 2012 година, то поне в дългосрочна перспектива, следва да потърсим възможност за оптимизиране или промяна на този механизъм в бъдеще.
<P>
Според мен следва да бъде обсъдена и възможността да се направят икономии от разходите, предвидени за изграждането на музея на Европейския съюз, или на Европа, чието осъществяване би могло, смятам, да бъде отложено за време, когато ЕС заживее по-добре. Понастоящем можем да прехвърлим това финансиране за други дейности, особено през 2012 г., за да изпълним програмата за 2012 г., а при това, разбира се, да повишим и ефикасността на операциите си.
<SPEAKER ID="063" NAME="Monika Smolková" AFFILIATION="S&amp;D">
- (SK) Г-жо председател, бих искала първо да поздравя г-жа Balzani за това, че в доклада си тя идентифицира точно редица проблеми.
<P>
Бюджетът на ЕС за 2012-а, както и за следващите години, следва да бъде амбициозен, ако искаме да изпълним задачите и целите, залегнали в стратегията "Европа 2020", да излезем победители от кризата и да бъдем конкурентни в световен мащаб. Подкрепям предложението на комисията по бюджети да се организират срещи с националните парламенти с цел обсъждане на общите насоки на бюджета на ЕС и на бюджетите на държавите-членки за 2012 година. На тези срещи следва да се подчертае, че бюджетът на ЕС не трябва да излиза на дефицит, че той съставлява само 2 % от общите публични разходи в ЕС и че има фундаментални различия между бюджетите на държавите-членки и бюджета на ЕС. Бюджетът на ЕС в значителна степен покрива инвестиции в бъдещето на Европа.
<P>
Преди всичко Съветът следва да бъде осведомен за това, тъй като вече чухме представителите на Германия, Франция и Великобритания да говорят за опити да се замрази бюджетът на ЕС, с което ние със сигурност бихме забавили европейския растеж.
<SPEAKER ID="064" NAME="Януш Левандовски">
член на Комисията. - (EN) Г-жо председател, ще засегна само три въпроса. Относно осъвременяването на стратегията "Европа 2020", изтъкнато ясно в доклада на г-жа Balzani за общите насоки: в бюджета за текущата 2011 година 41 % от разходите могат да бъдат отделени за целите на стратегията "Европа 2020".
<P>
По същия начин е изградена и стратегията за 2012 г., но ние трябва да осъвременим и рамката, приета преди няколко години, рамката за 2007-2013 г. Това, разбира се, ограничава полето ни за действие, понеже осъвременяването трябва да се осъществява в контекста на многогодишна рамка, приета през 2006 г.
<P>
Второ, за да отговоря на г-н Elles - но не само на него: същата забележка за отрицателните приоритети беше направена и от г-н Geier и г-жа Hohlmeier. Опасявам се, че това важи с пълна сила за бюджета за 2012 г. И би било редно да е така. Днес повече от всякога, в допълнение към положителните приоритети, трябва да разгледаме и кое не дава добри резултати. Трябва да видим кое не постига очакваните резултати, кое не се управлява правилно, за да правим икономии. Днес обмисляме както положителните, така и отрицателните приоритети. Бюджетните ограничения за администрацията са безусловно необходими.
<P>
Моят отговор на г-н Herczog за пилеенето на пари: на администрацията се падат само 5,7 % от общия бюджет на Европейския съюз. Този дял е по-нисък, отколкото в общинския бюджет на Ротердам и на много други нидерландски градове, известни със своя пестелив подход при бюджетирането.
<P>
В отговор на г-жа Andreasen: тя говори не само за замразяване на бюджета. Тя говори за орязването му. Нашият бюджет, европейският бюджет, при който няма дефицит, не може да носи вината за лошото управление на публичните финанси в много държави-членки. Той има своя логика, както ясно обясни г-н Gerbrandy. Логиката му е изцяло подчинена на срока за изпълнение на програмите във времето. Това не е изненадващо. Това е нашата надеждност. Надеждността на европейския бюджет е подчинена изцяло на това, всички задължения и изпълнени проекти да бъдат изплатени. Дори във времена на строги икономии се налага да плащате сметките си за тока.
<P>
Става въпрос наистина за нашата надеждност. Става въпрос за сближаването. Това наистина е инвестиция и тя по самата си природа може би е отговор на някои от сегашните призиви на демонстрантите навън, пред Парламента и пред сградата "Берлемон".
<SPEAKER ID="065" NAME="Francesca Balzani" LANGUAGE="IT">
Г-жо председател, госпожи и господа, думата "отговорност" беше спомената многократно в изказванията. Има обаче една отговорност, която наистина е от първостепенна важност за институциите: преди всичко ние носим отговорността да изпълняваме нашите програми и да гарантираме, че гражданите на ЕС няма да си останат само с нашите думи. Ние носим отговорността да се придържаме към своите думи и обещания.
<P>
Големите проекти на днешния ни ден са заложени в стратегията "Европа 2020". Първата цел, за "повече работа", е не само много амбициозна, но и съвсем конкретна, доколкото може да бъде измерена с параметрите на намаляването на безработицата. Струва ми се, че това е много ясна и много амбициозна задача, и мисля, че е важно да започнем да работим за нейното изпълнение.
<P>
Докато не престанем да възприемаме стратегията "Европа 2020" като прекалено голяма и прекалено амбициозна, за да залегне в практически документ като бюджета, ние няма да постигнем друго, освен да увеличаваме риска от нов спад - нещо, което никой не иска, като се започне от Комисията, ако си спомням добре първото съобщение относно стратегията "Европа 2020".
<P>
Тук обаче има и друг един важен въпрос: бюджетните ограничения не са политика, те не са инструмент, те са условие, което изисква от нас действия, и то не само да консолидираме разходите си, но също така и да използваме европейския бюджет, един необикновен инструмент, който се различава коренно от националните бюджети и ни дава шанса да направим нещо различно тази година.
<P>
Именно такава е функцията на Европейския семестър. Той служи не само за натоварване на първите шест месеца на годината. Той ни позволява да изградим цялостна стратегия и да създаваме синергии; а създаването на синергии между бюджетите на държавите-членки и нашия бюджет е една във висша степен европейска система, с която можем да придаваме повече стойност на обществените средства и да създадем реален метод, с който да превърнем стратегията "Европа 2020" - дългосрочна и амбициозна, каквато е тя - в действителност за Европа през 2020 г.
<SPEAKER ID="066" NAME="Председател">
Разискването приключи.
<P>
Гласуването ще се проведе в 11.30 ч.
<P>
Писмени изявления (член 149)
<SPEAKER ID="067" NAME="Ilda Figueiredo" LANGUAGE="PT">
Този доклад, за съжаление, се застъпва за "бюджет за 2012 г. под знака на засиленото европейско икономическо управление, механизма на Европейския семестър и целите на стратегията "Европа 2020". С други думи, това е бюджет, който подкрепя задълбочаването на неолиберализма, милитаризма и федерализма в ЕС чрез приемането на дълбоко антисоциални и антидемократични мерки, твърдото установяване на Пакта за стабилност, налагането на жестоки глоби на държавите-членки и постоянното наблюдение на цялата национална макроикономическа активност. Той е също така предложение, поставящо си за цел да бъде изготвен бюджет, който подпомага либерализацията, несигурността на работните места и представлява атака против правата и обществените услуги.
<P>
Затова ние предлагаме набор от съществени промени, имащи за цел не само да осъдят този подход, но също така и да представят насоки за алтернативен път, който е едновременно възможен и необходим. Тези предложения са същностно важни за подобряване на ситуацията с безработицата, бедността и неравенството, което съществува и се задълбочава при капитализма, чийто инструмент е ЕС. Бюджетът на ЕС трябва да се основава на други представи за бъдещето, за да се справи с икономическата и социалната криза, отхвърляйки неолибералния модел, така нареченото икономическо управление и укрепването на милитаризма.
<SPEAKER ID="068" NAME="Jiří Havel" AFFILIATION="S&amp;D">
в писмена форма. - (CS) В своя доклад относно общите насоки за изготвянето на бюджета за 2012 г. г-жа Balzani изтъква петте ключови бюджетни приоритети на ЕС. Напълно подкрепям нейния възглед, че стратегията "Европа 2020" следва да помогне на Европа да се възстанови от световната икономическа криза и да излезе от нея по-силна чрез създаването на нови работни места и въз основа на петте приоритета, които са: подкрепа на заетостта, подобряване на условията за иновации, научни изследвания и развойна дейност и осигуряване на финансиране за тези сфери от обществените фондове, постигане на целите, свързани с изменението на климата и за енергетиката, по-високо образователно равнище и насърчаване на социалното приобщаване, и преди всичко намаляване на бедността в Европа. Ако искаме обаче да постигнем успех и сериозно да изпълняваме тази стратегия, трябва да ѝ осигурим достатъчно финансиране, без съществени компромиси или орязване. Сегашната многогодишна финансова рамка ни оставя съвсем малко пространство за маневриране и затова съм съгласен с докладчика, че по-нататъшни опити за ограничаване или орязване на бюджетни средства, свързани с изпълнението на ключовите приоритети, просто нямат място в този момент. Подкрепям идеята на докладчика, че изпълнението на ключовите приоритети може да бъде катализатор, който да даде тласък на инвестициите, растежа и разкриването на работни места в целия Европейски съюз. По принцип съм съгласен с предложените насоки и препоръчвам докладът да бъде одобрен.
<SPEAKER ID="068" NAME="Ian Hudghton" AFFILIATION="Verts/ALE">
в писмена форма. - (EN) Правителствата и органите на публичната власт в цяла Европа са се заели да търсят пътища как да пестят пари и да ограничават разходите си. Моята страна, Шотландия, понесе двоен смъртоносен удар - от глобалната рецесия, задълбочена в резултат на лошото управление от страна на властите в Лондон, винаги готови да заграбват ресурсите на Шотландия, но решени да не позволяват на шотландците да поемат контрола върху своите собствени работи. Затова шотландското правителство трябваше да положи извънредни усилия, за да успее да поддържа жизненоважните обществени услуги в Шотландия. При тези икономически обстоятелства е абсолютно нереалистично Парламентът да призовава за увеличаване на бюджета - обществените услуги в Европа трябва да имат приоритет пред дейностите на институциите на ЕС.
<P>
(Заседанието, прекъснато в 10,55 ч., се възобновява в 11,35 ч.)
