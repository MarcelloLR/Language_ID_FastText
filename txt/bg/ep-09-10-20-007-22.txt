<CHAPTER ID="007-22">
22. Механизъм за оценка с цел наблюдение на прилагането на достиженията на правото от Шенген (
<SPEAKER ID="136" NAME="Карел Де Гухт" LANGUAGE="FR">
Г-н Председател, вчера моят колега, заместник-председателят на Комисията, г-н Баро, подчерта, че целта на предложенията е да се хармонизира механизмът за оценка и да се направи по-ефективен, като в същото време се запази взаимното доверие между държавите-членки.
<P>
Комисията е убедена, че Парламентът следва да се включи в оценките по Шенген, което все още не е факт. Гражданите трябва да имат достъп до резултатите от тези оценки.
<P>
В съответствие с действащите в момента договори обаче, не е възможно Парламентът да участва чрез съвместно вземане на решение. Затова Комисията държи на своите предложения, защото те се основават на действащите договори.
<P>
Независимо от това, когато Договорът от Лисабон влезе в сила, въпросът ще се разглежда отново и, в подходящ момент, Комисията ще реши кое според нея е най-подходящото правно основание за предложения механизъм и ще включи Европейския парламент във възможно най-голяма степен.
<P>
Следователно Комисията може да внесе изменени или нови предложения в зависимост от положението.
<SPEAKER ID="137" NAME="Carlos Coelho" LANGUAGE="PT">
Оценявам поясненията, направени от Европейската комисия, но бих искал да напомня на залата, че, както стана ясно по време на разискването, въпреки че Правната служба на Европейския парламент призна законността на правното основание на инициативата на Комисията, тя също посочи, че основавайки се на действащия Договор, Европейската комисия можеше да предприеме същата инициатива въз основа на правна формула съгласно процедурата за съвместно вземане на решения с Европейския парламент.
<P>
Тъй като това не се случи, предлагам инициативата да бъде върната в комисията по граждански свободи, правосъдие и вътрешни работи с цел Комисията да преразгледа инициативата си. След това, в рамките на срока, указан в член 56 от Правилника за дейността, ние в Парламента можем да очакваме да получим от Комисията инициатива, която зачита процедурата за съвместно вземане на решение и дава на Европейския парламент заслуженото право да се намесва при поддържането на по-високо равнище на сигурност в рамките на шенгенското пространство.
<SPEAKER ID="138" NAME="Председател">
Благодаря Ви, г-н Coelho. Не се налага да гласуваме това искане, защото, при положение че Комисията е решила да запази своето предложение, то автоматично се връща в комисията, както поиска г-н Coelho.
