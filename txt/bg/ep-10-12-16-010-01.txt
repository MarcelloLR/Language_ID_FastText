<CHAPTER ID="010-01">
1. Малайзия: практика на бой с пръчки
<SPEAKER ID="260" NAME="Председател">
Следващата точка е разискването по шест предложения за резолюции относно Малайзия.
<SPEAKER ID="261" NAME="Barbara Weiler" LANGUAGE="DE">
Г-н председател, г-да членове на Комисията, госпожи и господа, Малайзия е чудесна страна с вековни традиции и културни богатства. Като член на делегацията на Асоциацията на държавите от Югоизточна Азия (АСЕАН), ние самите сме свидетели на бързото и забележително развитие на държавата. Произтичащото от това нарастване на икономическата мощ помогна на Малайзия да достигне първите десет държави по темп на растеж в световен мащаб - факт, който силно ни впечатлява. Именно по тази причина искам да заявя, от името на моята група - групата на Прогресивния алианс на социалистите и демократите в Европейския парламент, както и на всички присъстващи тук, които подписаха резолюцията, че за нас е невъзможно да разберем защо Малайзия все още прилага този отживял метод на телесно наказание, който силно напомня за колониалното минало на страната и който на нас в Европа ни изглежда почти средновековен.
<P>
Не само ние отправяме тази критика - адвокатите в самата Малайзия също се противопоставят на въпросната практика. Боят с пръчки нарушава всички споразумения на Организацията на обединените нации за правата на човека и ние считаме, че нещата трябва бързо да се променят.
<P>
Приветстваме Хартата на държавите от АСЕАН, в няколко от членовете и в преамбюла на която се подчертава, че, цитирам: "подкрепата и защитата на правата на човека" е едно от основните изисквания на хартата на АСЕАН, която Малайзия също е ратифицирала.
<P>
Малайзия отдавна е възприела демократичните принципи. Това обаче също включва принципа на правовата държава с прилагане на всеобщи стандарти. Ние ще повтаряме това отново и отново, когато сме в Малайзия и в държавите от АСЕАН, а Европейският парламент ще го подчертае с настоящата резолюция.
<SPEAKER ID="262" NAME="Marietje Schaake" LANGUAGE="EN">
Г-н председател, практиката на бой с пръчки - удряне на човек с тръстикови пръчки - е форма на телесно наказание, прилагана често в Малайзия, което е причина за безпокойство, защото десетки хиляди лица са подлагани на този вид наказание, особено имигранти, а списъкът с престъпленията, които могат да доведат до бой с пръчки, се увеличава. Така Малайзия нарушава своя ангажимент за спазване на Резолюция 8/8 на Съвета по правата на човека на ООН, в която се посочва, че телесното наказание може да бъде равносилно на изтезание.
<P>
Често липсва съдебен процес, водещ до посочената форма на наказание, а имигрантите не са информирани за повдигнатите срещу тях обвинения или са лишавани от правото на достъп до защита.
<P>
Приветстваме открития призив за премахване на боя с пръчки, отправен от Малайзийската адвокатска асоциация, представляваща 8 000 адвокати. Европейският парламент призовава малайзийските власти да въведат мораториум върху боя с пръчки и върху всички други форми на телесно наказание, докато работят върху премахването на този закон в писмен вид и на практика.
<P>
Комисията по правата на човека на Малайзия и Малайзийският комитет за правна реформа следва да предложат подходящи препоръки на правителството относно премахването на законите за телесното наказание.
<SPEAKER ID="263" NAME="Barbara Lochbihler" LANGUAGE="DE">
Г-н председател, в настоящата резолюция се осъжда практиката на бой с пръчки в Малайзия. Терминът бой с пръчки не следва да се разбира като отживял, безвреден инструмент на образованието, а по-скоро като ужасно, уронващо достойнството и унизително наказание, което е забранено по силата на Конвенцията на ООН против изтезанията. Всеки, който се усъмнява в това, трябва да погледне на видео запис как наказанието се отсъжда в Малайзия. По отношение на техния ужас и бруталност, тези картини не са нищо друго, освен документално доказателство за изтезание. В Малайзия тази ужасна и унизителна практика се прилага за наказване на 66 вида правонарушения, като на около 1 000 души всяка година в затворите на страната се нанася бой. Освен това, през последните години въпросното брутално третиране се е прехвърлило и върху влизащите в държавата имигранти без документи за самоличност и върху зависими от наркотици лица. Ето защо настоятелно призоваваме малайзийското правителство да прекрати тази ужасна, уронваща достойнството и унизителна практика и в средносрочен план да отмени съответните закони.
<P>
Малайзия е член на Съвета на ООН по правата на човека. Както посочи преждеговорящият, този орган също така приравнява прилагането на телесното наказание с изтезание. По тази причина за Малайзия ще бъде добре да остане в споменатия орган, но и да отстоява представените в този орган принципи.
<SPEAKER ID="264" NAME="Charles Tannock" LANGUAGE="EN">
Г-н председател, през последните години Малайзия премина към по-силно изразена ислямска форма на управление. Това буди известна тревога, защото като стратегически разположена демократична азиатска държава с развита икономика, Малайзия би могла да бъде важен съюзник на ЕС.
<P>
За съжаление, западните концепции за права на човека не са толкова развити в Малайзия. Въпреки това, аз не съм сигурен защо тук беше избрана Малайзия. Малайзия е държава с мюсюлманско мнозинство, а такива наказания са нещо обикновено в много държави, основаващи се на закона Шариат държави, и ръководени от Корана, който служи като съдебен орган от последна правна инстанция за всички мюсюлмани.
<P>
Боят с пръчки наистина е относително меко наказания, в сравнение с други изключително брутални методи на наказание, използвани в някои мюсюлмански държави, включително отрязване на крайник, убиване с камъни и обезглавяване. Боят с пръчки също така трябва да се разглежда в азиатския културен контекст - например, съседната светска държава Сингапур също осъжда престъпници на бой с пръчки, а индонезийската провинция Ачех, която получава голяма помощ от ЕС, наскоро е въвела боя с пръчки по силата на правната си политика, основана на Шариата.
<P>
В държавите-членки на ЕС традиционното прилагане на телесно наказание съвсем правилно е забранено и нека се надяваме, че един ден Малайзия ще последва нашия прогресивен пример. Въобще обаче не ми е ясно как боят с пръчки може да бъде незаконен според международното право, както се посочва в резолюцията.
<SPEAKER ID="265" NAME="Bernd Posselt" LANGUAGE="DE">
Г-н председател, когато обичате някого, със сигурност имате някакви очаквания към него. Нещата са същите, когато става въпрос за отношения между държавите. Държави, с които имаме особено близки отношения, не попадат в същата категория като някои ужасни диктатури в други континенти.
<P>
Малайзия е ценен близък партньор на Европейския съюз. В някои отношения нейната конституция е пример за европейска конституция. Ето защо ние гледаме на случващото се в Малайзия толкова сериозно.
<P>
Г-н Tannock, боят с пръчки в Малайзия не е въведен чрез закона Шариат, а е наследство от британските колониални времена. Както вече не съществува британска колониална сила и междувременно Великобритания се е променила, по същия начин Малайзия трябва да се промени и да се опита да отмени това остаряло и варварско наказание, което нарушава международното право и правата на човека.
<P>
Искам да бъда много ясен по този въпрос. Малайзия е била държава, характеризираща се с толерантност между различните етнически групи и религиозни общности, и трябва да продължи да следва този път. Страната ще постигне това като особено близък партньор на Европейския съюз, който се надяваме, че ще успее за забрани тази варварска форма на наказание.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="266" NAME="Charles Tannock" AFFILIATION="ECR">
(EN) Г-н председател, искам да задам въпрос на г-н Posselt, към когото изпитвам много голямо уважение.
<P>
Не съм юрист, занимаващ се с международно право, но не виждам никакво доказателство за това, че международното право забранява боя с пръчки. Съвсем ясно е, че то забранява военни престъпления, престъпления срещу човечеството, геноцид и т.н., но според мен то не забранява боя с пръчки. В Конвенцията на ООН против изтезанията, която Малайзия всъщност не е ратифицирала, се казва, че боят с пръчки би могъл да е равнозначен на изтезание, но не винаги е непременно изтезание. Затова г-н Bernd вероятно би могъл да ми обясни защо боят с пръчки е незаконен - както той отново посочи и както се твърди в резолюцията - и противоречащ на международното право. Според мен, ако ние не се придържаме към фактите, Парламентът ще се компрометира.
<SPEAKER ID="267" NAME="Председател">
Г-н Posselt, това всъщност не беше въпрос от г-н Tannock.
<SPEAKER ID="268" NAME="Bernd Posselt">
автор. - (DE) Г-н председател, аз тълкувам това последно изказване като въпрос и бих искал да отговоря, че боят с пръчки наистина представлява изтезание и че забраната на изтезанията е неделима част от правата на човека и международното право, независимо от това дали дадена държава е ратифицирала тези принципи или не.
<SPEAKER ID="269" NAME="Marie-Christine Vergiat" LANGUAGE="FR">
Г-н председател, Малайзия е една от онези държави, за които сътрудничеството с Европейския съюз, въпреки че е отскоро и относително скромно, изглежда доста положително. Това особено важи в икономическата, но и в социалната сфера, по отношение на образованието, правата на жените и най-уязвимите лица.
<P>
Въпреки това, когато става въпрос за демокрация и права на човека, положението далеч не е идеално. Налице са тревожни сигнали. Печална илюстрация на това е положението, което обсъждаме днес.
<P>
Въпреки че Малайзия е подписала редица международни конвенции, включително Всеобщата декларация за правата на човека, Конвенцията за премахване на всички форми на дискриминация по отношение на жените (CEDAW) и Конвенцията за правата на детето, тя все още отказва да подпише други такива, и по-специално Конвенцията против изтезанията и други форми на жестоко, нечовешко или унизително отнасяне или наказание. Малайзия е една от държавите, които прилагат смъртно наказание и то наистина е задължително наказание, налагано за трафик на наркотици. Телесното наказание е обичайна практика в Малайзия и може да бъде наложено на всеки- мъже, жени, особено тези, които са обвинени в незаконни сексуални отношения, и дори деца, на ученици, провинени в сериозно неподчинение. По-лошото е, че спрямо лицата, осъдени на това наказание, то се изпълнява с помощта на лекари, в нарушение на тяхната медицинска етика, като въпросните лекари отговарят за свестяването на нарушителите, преди да понесат остатъка от тяхната присъда. Още по-лошото е, че през последните години малайзийският парламент разшири списъка на правонарушенията, подлежащи на наказание чрез бой с пръчки. Днес те са повече от 60, като сред тях се включва незаконно влизане в страната. Освен това, от 2002 г. нататък, когато последното беше квалифицирано като престъпление, хиляди бежанци бяха подложени на това наказание, на това изтезание.
<P>
Малайзийското правителство трябва да преустанови тази практика. Дали в момент, когато диалогът между Европейския съюз и Малайзия изглежда ще даде резултати, Европейският съюз не трябва да направи всичко възможно да убеди Малайзия да постигне напредък в тази област?
<SPEAKER ID="270" NAME="Cristian Dan Preda" LANGUAGE="RO">
Г-н председател, бих искал да започна с цитиране на някои данни от изследване, проведено от Амнести интернешънъл този декември, 2010 г. Най-малко 10 000 осъдени и поне 6 000 бежанци са подлагани на бой с пръчки всяка година в Малайзия. Многобройни са случаите на бой с пръчки в местата за задържане, а г-н Tannock каза, че, за съжаление, Малайзия не е единствената държава, в която се прилагат отживели наказания. Говори се също и за Сингапур.
<P>
Проблематичното в случая с Малайзия обаче е фактът, че броят на престъпленията и нарушенията, подлежащи на наказание чрез бой с пръчки, да бъда по-точен, 66 в Малайзия, е по-голям в сравнение с този в Сингапур - 30. Ние не говорим само за насилствени или сексуални престъпления, но също и за вземане на наркотични вещества, и специално за нарушения на разпоредбите в областта на имиграцията. От друга страна, съгласен съм с мнението, което застъпи моят колега г-н Posselt, казвайки, че ние говорим за изтезание, което е абсолютно забранено съгласно международното право.
<SPEAKER ID="271" NAME="Anneli Jäätteenmäki" LANGUAGE="EN">
Г-н председател, резолюцията на Парламента е навременна и важна. Всяка година хиляди хора в Малайзия са подлагани на наказанието чрез бой с пръчки. Боят с пръчки е нечовешка и унизителна форма на наказание, която трябва да бъде забранена навсякъде по света. Боят с пръчки е форма на изтезание.
<P>
Според Амнести интернешънъл, миналата година една мюсюлманка е била подложена на бой с пръчки в Малайзия, където се прилага законът Шариат. Причината за наказанието е било пиене на бира. Амнести интернешънъл съобщава и за бежанци и работници мигранти, които също са били подложени на бой с пръчки в Малайзия.
<P>
Призоваваме правителството на Малайзия да премахне боя с пръчки като форма на наказание. Призоваваме малайзийското правителство също така да ратифицира Факултативния протокол към Конвенцията на ООН против изтезанията и друго жестоко, нечовешко или унизително отнасяне или наказание, както и Международния пакт за граждански и политически права.
<SPEAKER ID="272" NAME="Zbigniew Ziobro" LANGUAGE="PL">
Г-н председател, радваме се на икономическото развитие на Малайзия и на подобрените условия на живот на малайзийския народ. Едновременно с това обаче, ние сме скептично настроени във връзка с доклада на Амнести интернешънъл, в който се описва широко разпространеното прилагане на наказанието чрез бой с пръчки в Малайзия. Това наистина е прекомерно сурово наказание, тъй като понякога се отсъжда за дребни и съмнителни нарушения. Според мен е прекалено жестоко да се произнася тази присъда за незаконни имигранти или лица, намиращи се на малайзийска територия без валидни документи, включително политически бежанци от Бирма.
<P>
Жестокостта на наказанието обаче прикрива неизказаната истина относно традиционните условия и характера на наказанието чрез бой с пръчки, така както се практикува в Малайзия. Много от наказуемите правонарушения, които водят до налагане на наказанието чрез бой с пръчки, са свързани с нарушения на ислямското религиозно право и обичаите, произтичащи от него. Пример за това е случаят на Kartika Sari Dewi Shukarno, която е била осъдена на бой с пръчки през 2009 г., защото е пила бира в бар. Това положение изисква реакция от наша страна.
<SPEAKER ID="273" NAME="Jaroslav Paška" LANGUAGE="SK">
Г-н председател, традиционното ислямско право Шариат, което се прилага дори в много умерени мюсюлмански държави, позволява телесно наказание за нарушения на закона.
<P>
Такъв беше прословутият случай в Малайзия на наказание чрез шест удара с пръчки, наложено на модела Kartika Sari Dewi Shukarno за това, че е била хваната да пие бира. След произнасяне на наказанието обаче, което е трябвало да бъде изпълнено в женски затвор с пръчка от виеща се палма ратан, наказанието чрез нанасяне на шест удара с пръчка от ратан на 32 годишната майка на две деца е заменено с обществено полезен труд въз основа на постановление на малайзийския султан Ahmed Shah, който наблюдава спазването на ислямските правила в Малайзия.
<P>
Нещата обаче са били доста по-лоши за 46 годишния индонезиец Nasarudin Kamaruddin, който е получил шест удара с пръчка и едногодишна присъда за същото нарушение. Съдия Abdul Rahman Mohamed Yunos, който е осъдил също и Kartika Shukarno, казва следното за присъдата: "Целта на присъдата не е да накаже, а да даде урок."
<P>
Подобен аргумент е използван в защита на неговото решение от Wee Ka Siong, заместник-министър на образованието, когато оправдава телесното наказание на деца в училищата, добавяйки че наказанието може да бъде изпълнявано само от училищните директори или посочени лица, че родителите ще бъдат информирани за наказанието и че наказанието ще бъде изпълнени в присъствието на свидетел.
<P>
Госпожи и господа, не разговаряме за нищо екзотично. Това е всекидневният живот в така наречения умерен мюсюлмански сват. Затова ние не трябва да се колебаем да предоставим помощ на хората в тези държави за премахване на споменатите средновековни наказания и обичаи, ако можем да постигнем това чрез средствата на дипломацията или по други начини.
<SPEAKER ID="274" NAME="Bogusław Sonik" AFFILIATION="PPE">
(PL) Г-н председател, трябва категорично да осъдим прилагането на наказание чрез бой с пръчки и всички форми на телесно наказание и нечовешко третиране. Малайзия не може да се позовава на нейното вътрешно законодателство, съгласно което най-малко 66 престъпления подлежат на наказание чрез бой с пръчки, за да оправдава жестоките методи, които са равносилни на изтезание и са считани за незаконни от международното право и конвенции. Докладите на Амнести интернешънъл за нарастващия брой на бежанците и имигрантите, подлагани на бой с пръчки в Малайзия, също будят тревога.
<P>
Европейският съюз, който с влизането в сила на Договора от Лисабон разполага с по-ефективни методи за подпомагане на защитата на правата на човека, следва да прояви по-голяма инициатива в борбата против бруталното третиране на хора по целия свят. Освен това, Европейският съюз трябва да постави спазването на правата на човека като ключово условие за развитието на бъдещото политическо сътрудничество с Малайзия.
<SPEAKER ID="275" NAME="Ryszard Czarnecki" AFFILIATION="ECR">
(PL) Г-н председател, Малайзия е икономически тигър. Тя е високо развита държава и служи за модел за целия регион Югоизточна Азия. Този тигър обаче е изправен пред голям проблем, а именно използването на наказание чрез бой с пръчки. Разбира се, може да се говори за зачитане на културната идентичност и за факта, че ние, европейците сигурно трябва да сме особено чувствителни, когато става въпрос за налагане на нашите модели на други континенти. В този случай обаче наистина говорим за права на човека, които са неделими и прекрачват границите на континентите, расите и религиите. Според мен Европейският парламент не само следва, но задължително трябва да защитава решително основното право, отнасящо се до зачитане на човешкото достойнство, а е съвсем сигурно, че боят с пръчки накърнява достойнството.
<SPEAKER ID="276" NAME="Monica Luisa Macovei" AFFILIATION="PPE">
(EN) Г-н председател, причиняването на физическа болка е против човешкото достойнство. Боят с пръчки е грубо нарушение на правата на човека. Той е против правото на човека да не бъде изтезаван, но също и против правото да не бъде подлаган на нечовешко и унизително третиране или наказание.
<P>
В Малайзия повече от 10 000 души понасят тази форма на телесно наказание всяка година. Според описанията, болката е толкова силна, че жертвите често губят съзнание. В докладите се посочва, че голям брой длъжностни лица, изпълняващи наказанието, са готови да приемат рушвет, за да пощадят жертвата. Следователно, освен грубите нарушения на правата на човека, тук става въпрос и за държавни служители, които извършват престъпление, като се възползват от страданието на хората.
<P>
Призовавам Комисията и Съвета, а така също и малайзийското правителство да започнат спешно работа за незабавно налагане на мораториум върху практиката на бой с пръчки, последван от премахването й от закона. Боят и бичуването на хората от името на правителството трябва да спре.
<SPEAKER ID="277" NAME="Elena Băsescu" AFFILIATION="PPE">
(RO) Г-н председател, считам, че може да се съжалява, че в Малайзия практиката на бой с пръчки е достигнала такива големи размери и се развива възходящо. Вместо да ограничи тази практика, малайзийското правителство я насърчава.
<P>
Органите се позовават на безпочвени аргументи, съгласно които боят с пръчки е законен и постига значителен резултат, в смисъл че води до намаляване на престъпните дейности. Освен това, служителите в затворите получават парични награди за бичуване на затворници. Изчисленията потвърждават, че положението е тревожно, защото всяка година повече от 6 000 бежанци и 10 000 затворници стават жертва на тази практика. Считам, че е много важно жертвите, който не са малайзийци, да имат право на справедлив процес. В момента на тях им се отказват основни услуги като преводачески услуги или правна защита.
<SPEAKER ID="278" NAME="Mitro Repo" AFFILIATION="S&amp;D">
(FI) Г-н председател, боят с пръчки по съдебно нареждане, при което лицето, подложено на наказанието, е завързано за рамка и по гърба и задните му части се нанасят удари с пръчка, е неетично и накърнява човешкото достойнство. В Малайзия тази практика е достигнала размерите на епидемия.
<P>
Държава, която счита, че телесното наказание е ефективен начин за предотвратяване на престъпление, не се ръководи от принципа на правовата държава и ЕС не следва да предоставя допълнителни търговски ползи на такава държава. Тези жестоки и нечовешки форми на наказание трябва да бъдат преустановени във всяка държава, в която се прилагат.
<P>
С настоящата резолюция Парламентът съвсем правилно призовава малайзийските органи незабавно да прекратят телесните наказания и изтезанията, както в правната им система, така и на практика.
<SPEAKER ID="279" NAME="Lidia Joanna Geringer de Oedenberg" AFFILIATION="S&amp;D">
(PL) Г-н председател, боят с пръчка се прилага в Малайзия от 19 век, когато Великобритания колонизира региона. Напоследък малайзийското правителство добави още правонарушения в списъка на тези, които подлежат на наказание чрез бой с пръчки, и наказанието се отсъжда за 66 различни наказуеми простъпки. Затворници, осъдени на бой с пръчки, са задържани в затвора без да имат представа кога тяхното наказание ще бъде изпълнено. По преценка на Амнести интернешънъл, всяка година се произнасят около 10 000 присъди за наказание чрез бой с пръчки, а 60% от осъдените са незаконни имигранти, които дори не разбират за наказанието поради езиковата бариера. Държавните органите на обаче не виждат никаква необходимост да изменят закона, тъй като те считат боя с пръчки за ефективен начин на борба с престъпността.
<P>
Европейският съюз осъществява тясно сътрудничество с Малайзия в продължение на осем години. Във финансовата перспектива 2007-2013 са отделени 17 милиона евро за развитие на малайзийската икономика. Затова е оправдано да призовем нашите партньори да ратифицират Конвенцията на ООН против изтезанията и други форми на жестоко, нечовешко или унизително отнасяне или наказание и решително да осъдят практиката на бой с пръчки като несъвместима с позицията на Съвета на ООН по правата на човека.
<SPEAKER ID="280" NAME="Corina Creţu" AFFILIATION="S&amp;D">
(RO) Г-н председател, повече от 10 000 граждани са подлагани на бичуване или бой с пръчки ежегодно в Малайзия, където законодателството определя това наказание за 66 правонарушения. През последните няколко години списъкът на тези престъпления се е разширил, което сочи наличието на обезпокоителна тенденция. Жертвите са както местни жители, така и чужденци, като срещу последните се извършват многобройни и сериозни нарушения - от липсата на необходима информация или преводачески услуги, до нарушаване на професионалната етика от страна на лекари и липса на правна помощ.
<P>
Аз също призовавам европейските институции да активизират усилията си във връзка с премахването на това наказание, което, съгласно международното право, е равносилно на изтезание, и да упражнят натиск с цел да предизвикат спазване на правото на обективен и безпристрастен съдебен процес в Малайзия и за преустановяване на малтретирането на имигрантите и търсещите убежище лица.
<SPEAKER ID="281" NAME="Андрис Пиебалгс" LANGUAGE="EN">
Г-н председател, Комисията осъжда прилагането на телесно наказание. То е несъвместимо с международните принципи и норми, отнасящи се до правата на човека, изложени от Организацията на обединените нации. Тези принципи също така са отразени в насоките на Европейския съюз за политиката на ЕС към трети държави относно изтезанието и други форми на жестоко, нечовешко или унизително отнасяне или наказание.
<P>
Неотдавнашният доклад на Амнести интернешънъл за практиката на бой с пръчки в Малайзия буди тревога. Въпреки това, Комисията иска да предложи разширяване на обхвата на резолюцията, така че да бъдат включени всички държави, в които боят с пръчки по съдебно нареждане, за съжаление, все още се прилага.
<P>
Европейският съюз, съвместно с Организацията на обединените нации, съвсем редовно повдига въпроса за боя с пръчки пред Малайзия. Някои държави-членки също направиха това в контекста на ратифицирането на Конвенцията на ООН против изтезанията и други форми на жестоко, нечовешко или унизително отнасяне или наказание, и по време на всеобщия периодичен преглед на Съвета на ООН по правата на човека, който се проведе през февруари 2009 г.
<P>
Съвсем скоро, миналата седмица, на семинара на Организацията на обединените нации по случай Деня на правата на човека, Малайзия беше призована да ратифицира повече конвенции на ООН, и по-специално Конвенцията на ООН против изтезанията и други форми на жестоко, нечовешко или унизително отнасяне или наказание. В началото на 2010 г. същият въпрос беше повдигнат от ръководителя на мисията на ЕС директно пред министъра на външните работи.
<P>
Това е въпрос, на който обръщаме голямо внимание. Европейският съюз и Малайзия скоро ще започнат преговори за споразумение за партньорство и сътрудничество, което ще съдържа разпоредби относно правата на човека. След като влезе в сила, споразумението ще предостави стабилна, официално определена снова за засилен и редовен диалог с Малайзия по правата на човека. Междувременно ще продължим да поставяме въпроса пред малайзийските органи.
<SPEAKER ID="282" NAME="Председател">
Разискването приключи.
<P>
Гласуването ще се проведе в края на разискванията.
