<CHAPTER ID="015">
Грипна епидемия (разискване) 
<SPEAKER ID="059" NAME="Председател">
Следващата точка е изявление на Комисията относно грипната епидемия.
<SPEAKER ID="060" NAME="Андрула Василиу">
член на Комисията. - (EN) Г-н председател, благодаря за възможността да се обърна към членовете на ЕП в последната седмица на работата им по въпроса за глобалното разпространение на грипния вирус A(H1N1). Позволете ми първо да ви запозная накратко със ситуацията към настоящия момент, а след това и с предприетите от ЕС действия по овладяване на кризата.
<P>
В най-новия доклад на Европейския център за профилактика и контрол на заболяванията (ЕЦПКЗ) се посочва, че понастоящем на територията на ЕС и Европейската зона за свободна търговия (ЕФТА) има 94 потвърдени и 20 вероятни случая на заразяване с грипен вирус A(H1N1). По-голямата част, но не всички, от тези лица са пътували до засегнати райони извън Европа. Съобщава се за осем случая на заразяване от човек на човек, като в един от тях пострадалият е здравен работник.
<P>
За щастие, до момента няма смъртен случай сред заразените с вируса на територията на ЕС. Вече повече от седмица наблюдаваме разпространението му в Мексико, САЩ, Канада, държавите-членки на ЕС и в други държави.
<P>
В Мексико заразата дава сериозно отражение върху обществения и икономически живот. Оценяваме и отдаваме заслуженото на огромните усилия, полагани от мексиканските власти за ограничаване на разпространението на вируса и за подпомагане на заразените.
<P>
Законодателството на ЕС в областта на заразните болести задължава държавите-членки да съобщават за подобни епидемиологични взривове и за предприетите от тях мерки за ограничаването им. ЕЦПКЗ поддържа мрежите за наблюдение, които проследяват броя на съобщаваните случаи. Поради тази причина разполагаме с достатъчно актуална картина на развитието на проблема в Европа, което ни дава основание за отговорно вземане на подходящи и ефективни решения за максимално оползотворяване на ограничения ресурс, с който разполагаме.
<P>
В световен мащаб ситуацията с инфекцията е достатъчно сериозна, което принуди Световната здравна организация (СЗО) да повиши до пета степен готовността за грипна пандемия и да признае, че най-малко в два региона има предаване на заразата от човек на човек. През цялото време Комисията не е преставала да работи в тясно взаимодействие и сътрудничество със СЗО.
<P>
Ръководените от мен служби работят упорито по извършването на действия съгласно указанията на Плана за готовност на Общността за действие при грипна пандемия с цел овладяване на предизвикателствата на настоящата епидемия. От приемането на програмата за действие в областта на общественото здраве от Комисията на 24 април до днес службите под мое ръководство поддържат непрекъснато оперативно ниво.
<P>
От 25 април, събота, до настоящия момент Комисията свиква всекидневни заседания на Мрежата за епидемиологично наблюдение и контрол на заразните болести в Общността и на Комитета за здравна сигурност. На тях се извършва преглед на епидемиологичната обстановка, обсъждат се и се вземат решения за приемане на мерки и съответно законодателство.
<P>
Обсъдена беше информация за обществеността относно начините за предпазване от инфекция и информиран избор относно пътуванията с цел излъчване на съгласувано послание от всички държави-членки, основаващо се на научните препоръки на ЕЦКПЗ в координация със СЗО. Взехме решение да удължим периода на наблюдение над сезонния грип, което нормално приключва на 20-та седмица, за да можем да отграничим случаите на заразяване с новия грипен вирус.
<P>
На 30 април Комисията прие правно обвързващо определение на случая, основаващо се на законодателството на Общността в областта на заразните болести, а на 1 май решението беше публикувано в Официалния вестник на ЕС.
<P>
Във връзка с първостепенното значение на прилагането на противовирусни средства и ваксини като медицински начини за противодействие от страна на общественото здравеопазване спрямо тази заплаха, аз лично се срещнах с европейските производители на 29 април, сряда, за да се осведомя за най-новите продукти в процес на разработване, сроковете за изготвяне на нови ваксини и да разбера дали намеса от страна на ЕС няма да ускори предоставянето им. С отделните държави-членки проучваме възможността за оптимално използване на наличните количества противовирусни средства, като за целта прилагаме координационния механизъм на Комитета за здравна сигурност на ЕС.
<P>
Бих искала също да информирам Парламента, че в отговор на отправената от мен молба към чешкото председателство Съветът по здравеопазване проведе заседание на 30 април и прие набор от категорични заключения относно необходимостта от координирани действия срещу новата грипна заплаха.
<P>
Съветът припомни правното задължение на държавите-членки да координират наблюдението и мерките срещу заплахите за здравето и се обедини около идеята, че въвеждането на ограничения относно пътуванията до засегнати от вируса области не представлява адекватен отговор от гледна точка на общественото здравеопазване. Съветът обаче прие, че от първостепенно значение е да се осигури достатъчна осведоменост на обществеността, въз основа на която пътуващите сами да правят информиран избор.
<P>
В момента Комисията проучва възможността за изготвяне на пътна карта за спешно прилагане на заключенията на Съвета от 30 април. Те включват разработване на ваксини, стратегия по отношение на употребата на ваксини, насоки за оптимално използване на наличностите от ваксини и противовирусни средства, прилагане на защитни и профилактични мерки, както и информиране на обществеността.
<P>
Ясно е, че всички ние извличаме ползи от интегрирането на европейската икономика и общество. Но наред с ползите поемаме и отговорности. Това означава да приложим само онези мерки, чиято ефективност е с доказан ефект. Такава трябва да бъде първостепенната ни грижа, ако желаем да предотвратим настъпването на икономическия аспект на една здравна криза. Но не трябва прекалено да се фокусираме върху отрицателните страни на събитията. Благодарение на ръководената от Комисията подготовка след появата на птичия грип преди няколко години ЕС разполага със системи за колективно и ефективно справяне с това предизвикателство.
<P>
Отбелязвам, че през последните дни, с приближаването на изборите за Европейски парламент, членовете на ЕП разискват какво означава Европа за своите граждани. В тези трудни времена според мен можем по-ясно да откроим някои неща. Понятието "Европа" означава солидарност пред лицето на настоящата заплаха. То означава още сътрудничество, обмен на информация, знания и възможности, за да съумеем заедно да противодействаме на основата на най-добрите научни знания, с които разполагаме в момента. Понятието съдържа в себе си и иновации, които да подпомогнат финансираните от ЕС научни изследвания да ускорят достигането на етапа на промишлено производство на ваксина. Европа е възможността, която европейските институции предоставят на държавите-членки, за незабавен и ефективен отговор на общата криза. Това са нещата, които Европа предоставя на своите граждани.
<P>
Така че, да, ситуацията е сериозна, но никога досега не сме били по-добре подготвени да посрещнем тази заплаха. А като виждам решимостта на европейските здравни министри миналата седмица - а те присъстваха на срещата без изключение - убедена съм, през следващите седмици ще успеем да се справим.
<SPEAKER ID="062" NAME="Antonios Trakatellis">
от името на групата PPE-DE. - (EL) Г-н председател, г-жо член на Комисията, ще започна с благодарности за предоставената изчерпателна информация и Ви уверявам, че приветствам предприетите от Вас мерки. Бих искал да насоча вниманието Ви към три основни въпроса, които Вие също споменахте и които лично за мен са от значение, за да се предприемат мерки срещу възможна пандемия.
<P>
Първият въпрос засяга плановете, с които разполагаме и които вече са разгледани от Съвета, Европейската комисия и Парламента по отношение на птичия грип. В действителност те са доста добри, независимо от факта, че някои пропуски бяха сериозно разкритикувани от учени специалисти в областта. Затова въпросът ми е дали тези планове са завършени, дали са приети от държавите-членки и дали има готовност за прилагането им, тъй като в подобни случаи най-важно е именно най-слабото звено и, последно, споменахте координираността. Лично аз се радвам да чуя, че сте готови за съвместни действия с Центъра за профилактика и контрол на заболяванията по отношение на случаите на грип.
<P>
На второ място, бих искал да се спра на противовирусните средства. Държавите-членки бяха задължени да разполагат с достатъчни количества. Противовирусните медикаменти са част от лечението, но те служат и за профилактика, и в тази насока трябва да бъдат разработени правила, защото тези препарати не могат да се прилагат безразборно, а по подходящ начин.
<P>
Третият въпрос, който искам да повдигна, засяга твърдението, че създаването на ваксина срещу новия грипен вирус ще бъде от полза. Такава ваксина е от голямо значение и аз съм убеден, че днес с помощта на технологиите, с които разполагаме, компаниите ще съумеят да я завършат до три-четири месеца. Затова Ви призовавам да упражните натиск върху тях, за да се гарантира, че ще разполагаме с нова ваксина, която - заедно с тази за сезонния грип, чийто период на прилагане основателно сте удължили с оглед борбата срещу този грипен вирус, отчитайки всички известни научни аргументи - да представлява най-добрата преграда срещу възможността от грипна пандемия.
<SPEAKER ID="063" NAME="Jules Maaten">
от името на групата ALDE. - (NL) Г-н председател, изглежда грипната пандемия не е толкова страшна, колкото очаквахме. Отново имахме късмет, както и предишния път с тежкия остър респираторен синдром SARS - но това не се дължи на тези, които вземат решенията, г-н председател. Когато през уикенда съобщиха за грипната заплаха, същите тези лица се споразумяха да се срещнат за спешни разговори в четвъртъка след въпросния уикенд - което вероятно показва ново разбиране на понятието "спешно". Впоследствие не бяха взети кой знае колко важни решения. Но какво ще се случи, ако наистина настъпи криза?
<P>
Какво ще стане, ако най-лошите прогнози на Световната здравна организация се потвърдят - а тя е убедена в това - и заразата отнеме живота на 8 до 10 милиона души? Министрите се срещнаха, за да обменят информация, и изготвиха планове. Но какви бяха в действителност качествата на разменената информация и тези планове? Какви мерки са предприети и дали наистина са координирани? Комисията получава ли в пълен обем необходимата информация? Позволете ми да се съмнявам. Позовавайки се на примера с противовирусните медикаменти: кои държави разполагат с такива и кои - не? Освен това, подготвени ли са министрите, най-накрая, да изготвят европейски запас за извънредни ситуации?
<P>
Въпреки, че не намирам за добро решение отменянето от френска страна на всички полети до Мексико, решението на Съвета всеки гражданин сам да преценява дали да пътува или не, е налудничаво. При сегашното състояние на отворени граници какъв смисъл има, ако само една държава предприема подобни действия? Държавите трябваше заедно да вземат такова решение. Единственият изход е да се упълномощи Комисията да предприеме подобни извънредни мерки. А Вие, г-жо член на Комисията, следва да можете в рамките на 24 часа да постановите прилагането на непредвидени мерки, като карантина, дезинфекционни мероприятия по летищата и ограничение на пътуванията.
<P>
Не мислете, че обвинявам Комисията. Г-жо член на Комисията, Вие и Вашите служители действахте правилно. Но къде беше през това време Съветът? Ами ето къде - на пословичния прашен мексикански площад, където на припек до малката автогара са се изтегнали членовете на Съвета. Ние се втурваме към тях с викове "грип, грип", а те небрежно повдигат краищата на своите сомбреро и отговарят "mañana mañana" (утре, утре) и потъват в следобедната си дрямка. С такъв Съвет е невъзможно да се направи каквото и да било.
<SPEAKER ID="064" NAME="Bart Staes">
от името на групата Verts/ALE. - (NL) Г-н председател, госпожи и господа, позволете ми да се присъединя към благодарностите към Вас, г-жо член на Комисията, за предоставената изчерпателна информация. В същото време обаче съм съгласен с г-н Trakatellis и г-н Maaten. Парламентът проведе подробно разискване през месец юни 2006 г. Приехме резолюция, върху която работихме усилено в парламентарната комисия по околна среда, обществено здраве и безопасност на храните. Прегледах отново текста на резолюцията и трябва да кажа, че и аз като г-н Trakatellis се опасявам, че в настоящия подход има твърде много пропуски и множество слабости.
<P>
Тогава горещо препоръчахме гарантирането на обмен на информация и конструктивно взаимодействие между държавите-членки с координиращата роля на Комисията и в конструктивно сътрудничество с Европейския център по профилактика и контрол на заболяванията. Всеки, който се вгледа внимателно - което г-н Maaten достатъчно силно подчерта - ще забележи, че има твърде много пропуски и че нещата напредват с много бавни темпове.
<P>
Що се отнася до наличностите от противовирусни средства, Вие лично ни съобщихте преди няколко дни, че запасите са достатъчни да покрият 16 % от населението, при положение че ние изразихме становище, че този процент трябва да бъде 30 %. Нещата изглеждат твърде незадоволително, да не говорим за обмена на информация относно природата на вируса. Този обмен на информация е от първостепенно значение, тъй като разработването на ваксини е невъзможно, ако не се познава природата на вируса.
<P>
Учените, с които се свързах през последните дни, споделиха, че не разполагат с информация и не успяват да се доберат до никакви данни. Информацията относно природата на вируса е защитена и се съхранява в тайна. Разполагаме с научни институти, но не можем да си свършим работата. Нещо трябва да се направи по въпроса. Не можем да търпим това положение; заплахата е наистина твърде голяма.
<SPEAKER ID="065" NAME="Urszula Krupa" LANGUAGE="PL">
Г-н председател, във връзка със заплахата от грипния вирус бих искала да цитирам мнения на потребители на интернет, които се появиха в отговор на паниката, създадена от медиите и подсилена от коментари на Световната здравна организация (СЗО). Говори се, че медийната истерия е продиктувана от желание за освобождаване от запасите от ваксини и неефективното лекарствено средство Tamiflu, които изпълват рафтовете на складовете на фармацевтичните компании, и опит да се отклони вниманието от световната криза.
<P>
Подобни реакции на обществото не са само признак на липса на доверие към т.нар. авторитети. Те могат да доведат и до подценяване на реалната заплаха от пандемия в бъдеще. Според мен много по-разумно е да се предостави информация за опасността от евентуална грипна пандемия или от друго заболяване след достатъчно продължителни наблюдения над случаи на това заболяване и внимателно проучване на вируса и неговата вирулентност. Така ще се предотврати публикуването на непълна информация, създаването на паника, а така също и избиването на прасета, на което сме свидетели.
<SPEAKER ID="066" NAME="Irena Belohorská" AFFILIATION="NI">
- (SK) Г-жо член на Комисията, и аз искам да Ви благодаря за активния и незабавен отговор във връзка с поставения проблем. Поради глобализацията и голямото придвижване на туристи, пътешественици и обикновени хора в наши дни не съществува място на Земята, където това заболяване не може да се появи. Пример за това са случаите, появили се на места, твърде отдалечени от Мексико, като Нова Зеландия, Австралия, Европа и Африка.
<P>
Въпреки субсидиарността на здравеопазването, инфекциозните болести не признават граници и ни задължават да предприемем съвместни действия. Не може да съществуват решения в рамките на една единствена държава. Време е да проявим солидарност. Словакия е подготвена в достатъчна степен дори за прерастване на грипната инфекция в по-голяма епидемия, вероятно поради предишната заплаха от птичи грип. Нашият държавен резерв разполага със 700 000 дози Tamiflu за 5 милиона жители и трябва да отбележа, че може би вследствие на предишната заплаха от птичи грип населението е определено по-добре подготвено.
<P>
В случай на епидемия е много важно непрекъснато да се информира обществеността, защото там, където липсва информация, се появява дезинформация. Пример за това са редица африкански държави, например Египет, където настоящата заплаха от грипна епидемия и схващането, че болестта се разпространява чрез свинете, доведе до избиването на между 300 000 и 400 000 прасета. Струва ми се, че трябва да намерим други начини да проявим солидарност, тъй като туристическите агенции са продавали почивки в тези дестинации, докато сега хората пътуват до там само по необходимост. Тъй като разполагаме с Парламентарната асамблея Eurolat, трябва да обмислим възможността да подпомогнем Мексико, където се предполага, че инфекцията ще предизвика спад в БВП с 4-5 % в сравнение с настоящите нива.
<SPEAKER ID="067" NAME="Cristina Gutiérrez-Cortines" AFFILIATION="PPE-DE">
(ES) Г-н председател, искам да заявя, че ние трябва да изпращаме реалистични послания до гражданите, които представляваме, както се опита да направи и членът на Комисията.
<P>
Днес науката е много по-добре подготвена да се справи с тази пандемия, отколкото преди четири години, а доказателство за това е ниският брой на смъртните случаи. Вече се знае много повече за случаите при птици и хора, както и за историята на предаване на вируса на свинския грип. Много повече решения на проблема са известни и аз считам, че трябва да се доверим на научните изследвания, да ги насърчаваме и да изискваме засилено проучване върху ваксините, както отбеляза г-н Trakatellis.
<P>
Знаем също, че обществото е далеч по-подготвено отпреди благодарение на богатия опит и организационните усилия на всички държави, особено на европейските, с оглед предотвратяване на по-нататъшно разпространение, наличността от складирани медикаменти и предоставяне на пълноценни грижи на гражданите.
<P>
Независимо от това изразявам загриженост във връзка с недостига на информация за гражданите. Ако погледнем печатните издания, ще видим, че 90 % - или дори повече - от публикуваните материали акцентират върху намаляващата честота на инфекциите, но твърде малко се коментира лечението или какво следва да бъде поведението на гражданите.
<P>
Считам, че трябва да има много повече информация. Считам също, че се нуждаем от много по-големи политически усилия по отношение на нашите граждани. За да дам пример, ще кажа, че съм изумена, че нито един представител на групата на социалистите в Европейския парламент не присъства на това разискване и местата им останаха празни, а в същото време никой не поиска думата, за да обясни това поведение, защото проблемът надхвърля отделните партии и засяга всички правителства.
<P>
Искам да подчертая възможността да подадем ръка за помощ на трети страни, както се изрази предишният оратор. Трябва да предоставим пълна подкрепа на онези страни, които нямат условията, базата или възможността да предоставят помощ на своите граждани.
<P>
Следователно Европа на солидарността трябва да премине към действия, както и Европа на комуникациите.
<SPEAKER ID="068" NAME="Françoise Grossetête" AFFILIATION="PPE-DE">
(FR) Г-н председател, искам да се обърна към члена на Комисията, за да изразя тревогата си. Изглежда, че развитието на вируса е достигнало стабилно състояние в Мексико, Европа и другаде, и едва днес чух коментари по радиото, че може да сме прекалили, че може да сме накарали гражданите да се тревожат без причина.
<P>
Тревогата ми, г-жо член на Комисията, не е свързана с настоящата ситуация, а с това какво ще се случи през месец октомври, когато зимата наближи. Известно е, че вирусите не обичат високите температури. Така че опасността не е в настоящия момент, но ще изникне отново през зимата - през месеците октомври или ноември.
<P>
Това, което бихме желали да узнаем, г-жо член на Комисията, е какво точно правите Вие, за да гарантирате, че сме напълно подготвени да се справим с този вирус, който може да се развие и да мутира дотогава. Казват ни, че трябва да се приготвят ваксини, но сигурно ли е, че тези ваксини, които ще бъдат разработени, ще бъдат подходящи за прилагане във всеки един от случаите?
<P>
Това са въпросите, които ме тревожат. Загрижеността ми е за следващия зимен сезон. Затова необходимостта от комуникация е налице. Трябва да се обясни на съгражданите ни, че каквото и да се случи, не става въпрос за сваляне на гарда и че те трябва да останат нащрек. Ще бъде ли възможно за Вас, г-жо член на Комисията, да разпространите нещо като кратък наръчник, който да помогне на гражданите да усвоят някои полезни навици?
<SPEAKER ID="069" NAME="Paul Rübig" AFFILIATION="PPE-DE">
(DE) Г-н председател, г-жо член на Комисията, за мен ще представлява интерес да узная дали разполагаме със статистика относно маските за лице. С колко такива маски разполага Европа и какви количества от тях могат да бъдат произведени в случай на епидемия от това заболяване? Разбира се, същото се отнася и до медикаментите. Извършена ли е оценка относно складираните наличности в Европа и количествата, които могат да бъдат произведени при нужда? Мислите ли, че ще може бързо и ефикасно да се предостави информация на лекарите на 23-те езика на Европейския съюз?
<SPEAKER ID="070" NAME="Adamos Adamou" AFFILIATION="GUE/NGL">
(EL) Г-н председател, г-жо член на Комисията, благодаря Ви преди всичко за изчерпателното и подробно представяне. Аз бях докладчик за Европейския парламент относно подготовката на 27-те държави-членки за справяне с птичия грип. Тогава заедно с кабинета на члена на Комисията установихме, че някои държави изостават главно по отношение на запасите от противовирусни средства. Бих искал да Ви попитам тази констатация остава ли валидна и днес или не, което би означавало, че държавите-членки са по-добре подготвени?
<P>
Също така ми се иска да Ви помоля да предприемете нещо, което се отнася до популярния печат и слуховете, които се носят из Европейския съюз и предизвикват паника сред населението. Смятам, че това е отговорност и на държавите-членки и вероятно Вашият кабинет ще излезе с препоръка в това отношение.
<SPEAKER ID="071" NAME="Horst Schnellhardt" AFFILIATION="PPE-DE">
(DE) Г-н председател, г-жо член на Комисията, благодаря Ви за присъствието и за това, че се отзовахте толкова бързо. Ако направим сравнение със ситуацията с птичия грип, излиза, че - дори и да проявявам нетърпение - съм много доволен от отговора на Европейския съюз, СЗО и самите държави-членки.
<P>
Някои колеги изказаха мнение, че е налице недостиг на информация. В Германия, струва ми се, ми беше предоставена достатъчно информация какво поведение да възприема. Също така ми се иска да не държим Европа отговорна за всяко нещо. Според мен предоставянето на информация е задължение на държавите-членки. Трябва да се възползваме и от тази възможност, за да им напомним, че те са длъжни да изпълнят задължението си да осигуряват информация. Чуха се гласове, че все още се срещат някои проблеми, особено по отношение на запасите от ваксини. Бих искал да разбера дали наистина ситуацията стои по този начин, дали държавите-членки наистина нямат желание да споделят количествата ваксини и ги съхраняват единствено за прилагане на собствената си територия или пък са дали съгласие да предоставят част от своите ваксини на други държави. В такъв случай ще се върнем на етапа, на който Комисията се намира понастоящем. Искам да изразя благодарността си за бързите и отлични действия. Поздравления!
<SPEAKER ID="072" NAME="Председател">
С това времето за изказвания по процедурата с вдигане на ръка ("catch the eye") приключва.
<P>
Преди да дам думата на члена на Комисията, аз също искам да изразя благодарност за встъпителното й изказване. Искам и предварително да й благодаря за цялата информация, която в най-скоро време ще ни предостави по такъв въпрос от изключителна важност и актуалност. Това показва, че както Европейският съюз, така и държавите-членки се отнасят към проблема позитивно и в максимална степен се приближават до хората.
<SPEAKER ID="073" NAME="Андрула Василиу">
член на Комисията. - (EN) Г-н председател, благодаря на членовете на ЕП за направените изказвания. За мен е изключително важно да чуя оценките ви по въпрос от такова значение.
<P>
Най-напред, позволете ми да ви уверя, че всички структури, създадени за справяне с всякакъв вид заплаха за здравето от този мащаб, работят добре и всички инструменти, с които разполагаме, са били използвани.
<P>
Както казах и във встъпителното си изказване, от 25 април 2009 г. насам поддържаме всекидневно тясна връзка с всички държави-членки и получаваме уверения, че предоставените от нас директиви се прилагат и дават резултати. Но като имаме предвид настоящата криза, ние непрекъснато усъвършенстваме структурите и инструментите, което е логична стъпка, защото само в ситуация на реална криза можем да забележим слабите страни на всяка структура.
<P>
Много от ораторите споменаха противовирусните средства и степента на достатъчност на запасите. За съжаление, както ви е известно, предшественикът ми е разисквал проблема за създаване на запаси на ниво ЕС със здравните министри, но отново за съжаление, те не са пожелали Европа да се заеме с тази координация. Миналата година в Анжер отново обсъдихме този проблем по време на френското председателство и отново здравните министри настояха всяка държава-членка да има свободата сама да реши от какви запаси се нуждае. Известно ни е, че между запасите на отделните държави-членки има големи разлики и изразяваме загрижеността си от този факт.
<P>
С оглед заключенията на здравните министри от 30 април 2009 г. решихме, че Комисията ще работи в тясно сътрудничество с държавите-членки и ако някоя държава-членка се нуждае от помощ, тогава, в духа на солидарността, ще се обърнем с призив за помощ и ще се опитаме да координираме потребностите на държавите-членки.
<P>
По отношение на новата ваксина, както отбелязах, лично аз проведох срещи с производителите и подробно обсъдихме необходимостта както от новата ваксина, така и от противовирусни средства. Надяваме се, че на 11 май 2009 г. ще разполагаме с изходните щамове за приготвяне на ваксина, които да предоставим на производителите, за да могат те да започнат да произвеждат ваксината. Не мога да кажа кога ще бъде готова, тъй като това ще зависи и от ефективността на запасите, но по наши оценки процесът трябва да отнеме между 8 и 12 седмици.
<P>
В отговор на въпроса на г-жа Grossetête искам да кажа, че напълно съм съгласна с нея, че трябва да запазим бдителност, за да посрещнем евентуалните нужди, особено след края на летния сезон, но със създаването на новата ваксина се надявам да съумеем да удовлетворим потребностите на хората.
<P>
Искам да наблегна пак на сериозността на ситуацията, но да подчертая, че няма място за паника. Съгласна съм с г-н Adamou, че всички трябва в максимална степен да проявим здрав разум и реализъм в дадената ситуация - изпадането в паника няма да помогне на никого.
<SPEAKER ID="074" NAME="Председател">
Разискването приключи.
