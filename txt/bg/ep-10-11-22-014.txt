<CHAPTER ID="014">
Обща система на данъка върху добавената стойност и продължителност на задължението да се прилага минимална стандартна данъчна ставка (разискване) 
<SPEAKER ID="075" NAME="Председател">
Следващата точка е докладът на г-н Casa, от името на комисията по икономически и парични въпроси, относно предложението за директива на Съвета за изменение на Директива 2006/112/ЕО относно общата система на данъка върху добавената стойност по отношение на продължителността на задължението да се прилага минимална стандартна данъчна ставка - C7-0173/2010 -.
<SPEAKER ID="076" NAME="David Casa" LANGUAGE="MT">
Г-жо председател, преди всичко бих желал да насоча вниманието на залата върху факта, че понастоящем се провежда важно гласуване в комисията по икономически и парични въпроси и поради това следва да извиня редица от членовете на Парламента, които няма да присъстват, тъй като закъсняваме и процесът на гласуване едва сега започна.
<P>
Както председателят правилно заяви, изготвеният от мен доклад е извънредно важен, тъй като разглежда системата на данъка върху добавената стойност (ДДС), която се опитваме да променим. Както всички знаят, от доста време са в ход преговори за осъвременяване на постоянната система на ДДС, без все още да е постигнат чувствителен напредък. Срокът на действие на преходната система, която се използваше след 1993 г., постепенно се удължава и всички знаем, че положението не е устойчиво и че трябва да намерим по-дълготрайно решение.
<P>
Сегашната преходна система не допринася за постигането на желаните резултати що се отнася до вътрешния пазар. Тя намалява ефективността на бизнеса и ограничава трансграничната му ефикасност. Обезпокоително е също, че тази система води до засилване на сложните схеми за измами, подобни на т.нар. верижни измами, които неотдавна обсъждахме тук в този Парламент. Те предизвикват сериозно неблагоприятно отражение върху дохода на държавите-членки. Решението, пред което сме изправени, не е лесно и правилно решение може да бъде прието само след задълбочени разисквания и продължителен период на провеждане на консултации.
<P>
Всички сме осведомени за неотдавна поетия от Комисията ангажимент в недалечно бъдеще да изготви Зелена книга, за да насърчи обсъжданията по този въпрос. В доклада, за който отговарям, се призовава настоятелно Комисията да гарантира, че процесът е ефективен и че вършим необходимото в рамките на своите правомощия, за да гарантираме, че: първо, новата система ще засили ефикасността на вътрешния пазар; второ, че тя облекчава тежестта върху бизнеса; и, трето, че тя се бори с измамите възможно най-ефикасно.
<P>
В настоящия доклад, който, както знаем, вече е приет от комисията по икономически и парични въпроси, също се призовава настоятелно Комисията да гарантира, че конкретните предложения ще бъдат оповестени до 2013 г. Позволете ми да подчертая последното съображение: не предлагам до 2013 г. да имаме система, която е приета и функционира, а само, че предложенията по нея трябва да бъдат оповестени до 2013 г.
<P>
Бих желал обаче, като считам, че изразявам гледната точка на членовете на Парламента, новата система да започне да функционира преди края на този законодателен мандат, така че да не трябва сегашната преходна система отново да се удължава. Макар, че ще одобрим удължаване на новата система, очакваме незабавно да бъдат предприети конкретни стъпки за отразяване на тези нови предложения.
<P>
Бих искал да благодаря на моите колеги, особено на докладчиците в сянка, за този доклад и предвиждам, че по този въпрос ще се състоят много по-разгорещени обсъждания, които ще дадат възможност за вземане на бързо решение.
<SPEAKER ID="078" NAME="Алгирдас Шемета" LANGUAGE="EN">
Г-н председател, бих искал да благодаря на Европейския парламент, и по-конкретно на David Casa, за конструктивния и бързо изготвен доклад относно предложението на Европейската комисия за удължаване с пет години на съществуващите правила относно минималната стандартна ставка на ДДС. Това предложение е просто и непротиворечиво.
<P>
Бързо изготвеното становище на Европейския парламент относно предложението на Комисията ще позволи на Съвета да приеме предложението преди края на годината - тъкмо навреме, преди да изтече срока на действие на сегашния член. Предложението вече действително беше обсъдено в работна група на Съвета. Не се появиха пречки за бързото му одобрение.
<P>
Както бе заявено от David Casa, предложението на Комисията ще даде на предприятията необходимата им правна сигурност и ще даде възможност за допълнителна оценка на подходящото равнище на стандартната данъчна ставка на ДДС на равнище на ЕС.
<P>
Много скоро Комисията действително ще пристъпи към широко разискване на бъдещето на ДДС, за да се направи оценка и да бъде намерено решение на многобройните недостатъци на системата на ДДС в ЕС, като например нейната сложност, голямата административна тежест върху предприятията и измамите.
<P>
Преди края на годината ще предложа на колегите членове на Комисията да се публикува Зелената книга относно оценката на сегашната система и предпочитаните пътища за развитието й в бъдеще. Очаквам реакции по въпроси за това как да постигнем по-проста, по-стабилна и модерна система на ДДС и как да намалим разходите на предприятията по събирането на ДДС и по привеждането й в съответствие, по-конкретно на малките и средните предприятия, като същевременно се ограничат измамите и на държавите-членки се осигурят възможности за гъвкавост. Въз основа на получените резултати Комисията ще определи своята бъдеща политика в сферата на ДДС в съобщение относно по-нататъшните стъпки до края на 2011 г.
<P>
Внесените изменения ясно показват заинтересоваността на Парламента от участие в обсъждането относно бъдещата стратегия за ДДС. Аз приветствам тези признаци на заинтересованост и се надявам на по-късен етап да проведем с вас плодотворно обсъждане по този важен въпрос. Считам обаче, че тези изменения са извън обхвата на обсъжданото днес предложение, което се ограничава до удължаване на периода, през който се прилага минималната стандартна ставка. Нещо повече, някои от измененията изпреварват разискване, която следва да се проведе въз основа на Зелената книга. По-конкретно, това се отнася за изменението, в което се изисква от Комисията да излезе с предложение относно окончателните правила за ставките на ДДС до 2013 г.
<P>
На този етап Комисията не може да се ангажира с точна дата за внасяне на предложението за ставките на ДДС. Тя не може да предвиди и резултата от консултацията, чийто обхват ще бъде много по-широк, отколкото на ставките на ДДС. Надявам се, че тази консултация ще даде ясна представа за приоритетите относно бъдещето на ДДС. Поради това планирането от Комисията на бъдещите законодателни предложения ще зависи в голяма степен от резултата от тази консултация.
<SPEAKER ID="079" NAME="Sari Essayah" LANGUAGE="FI">
Г-н председател, предложението на Комисията се фокусира върху това да се позволи на сегашната система да продължи да функционира до 2015 г. и върху опита да се ограничи диапазонът на данъчните ставки до 10%. Това е много важно, защото в противен случай в определени сектори конкуренцията между държавите-членки може да се наруши.
<P>
Централно място в този парламентарен доклад заема възгледът, че няма да мине много време, преди Комисията да предприеме мащабна програма за консултации по създаването на нова система на данъка върху добавената стойност. Според мен предложените от държавите-членки изменения, противоположно на вижданията на члена на Комисията, са изключително важни и дори и на този етап ние искаме да набележим посоката, в която се надяваме, че ще се развива тази нова система на ДДС. В бъдеще е необходимо да сме в състояние да облекчим административната тежест, свързана с ДДС, и да я направим колкото е възможно по-малка за малките и средните предприятия по-конкретно относно изготвянето на отчетите, като при това същевременно ефикасно се борим с измамите с ДДС.
<P>
Публичният сектор на икономиката в редица европейски държави понастоящем е затруднен и едно от предложените решения е да се пристъпи към увеличаване на ставките на ДДС. Но това никак няма да е от полза в държавите, в които е обичайно да се избягва плащането на ДДС. Във връзка с това бих искала да се позова на доклада на г-н Casa, приет по-рано тук. В него са разгледани по-конкретно начините за борба с измамите с ДДС във връзка със стоки и услуги, които са предразположени към такъв род злоупотреби. Надявам се, че в бъдеще Комисията действително ще започне да прави нещо по този въпрос.
<SPEAKER ID="080" NAME="George Sabin Cutaş" LANGUAGE="RO">
Г-н председател, както личи от предложението на Съвета за директива, минималната ставка на ДДС помага системата да продължи да работи на едно приемливо равнище.
<P>
Считам, че трябва да обмислим възможността за обща регулаторна рамка, която би включвала изводи, достигнати в резултат от опита с бюджетните дисбаланси, откроени от финансовата криза. Необходима е нова европейска стратегия за ДДС, насочена към намаляване на бюрокрацията и бюджетните пречки, които вредят на предприятията, по-специално на малките и средните предприятия. Трябва също да разгледаме необходимостта от предотвратяване на измамите и борбата с тях. Преди тази стратегия да бъде завършена, считам, че решението за удължаване до 31 декември 2015 г. на срока на действие на преходните разпоредби относно минималната ставка на ДДС предполага да успокоим деловите кръгове, да не допуснем структурни дисбаланси в Европейския съюз и да насърчим хармонизирането на бюджетното законодателство.
<P>
В очакване на Зелена книга на Комисията относно прегледа на системата на ДДС бих желал да изтъкна тенденцията на някои правителства, сблъскали се с рецесията, да увеличат ставката на ДДС до 24-25%, както се случи в Румъния и Унгария. Досега се съблюдаваше условният ангажимент да се запази максималната ставка на ДДС в рамките на диапазон от 10% над границата от 15%. Считам обаче, че в това отношение се нуждаем от абсолютна забрана, за да предотвратим всякакво прекрачване на прага от 25%. Нека не забравяме, че отвъд тази статистика имаме работа с обикновени граждани, чийто жизнен стандарт все повече е повлиян от политиката на строги икономии и прекомерно данъчно облагане.
<P>
Накрая бих искал да кажа, че прекомерното облагане с данъци не е лекарство за една болна икономика. То служи само за продължаване на агонията.
<SPEAKER ID="081" NAME="Olle Schmidt" LANGUAGE="SV">
Г-н председател, г-н член на Комисията, искам сърдечно да благодаря на докладчика. По принцип считам, че следва да избягваме да контролираме потреблението посредством ставките на ДДС. Но доколкото изключенията и намаляването на ставките на ДДС очевидно не се намесват на свободния пазар, досега бяхме избрали да приемем различията между държавите-членки на ЕС. Както добре знаете обаче, професор Монти заявява в доклада си за единния пазар, че сегашните различия също могат да повлияят неблагоприятно върху единния пазар. Поради това за нас е важно да призоваваме за окончателна система на ставките на ДДС, като ясно подчертаем, че при един преглед на Директивата за ДДС следва да се използва като насока по-скоро стратегията за единния пазар, отколкото интересите на отделните държави.
<P>
Както каза членът на Комисията, за нас е важно и да се фокусираме върху облекчаването на административните тежести, като бъдат премахнати данъчните бариери и се подобри бизнес средата, по-специално за малките и средните предприятия, като същевременно се гарантира създаването на система, непоколебимо противодействаща на измамите.
<P>
Разбира се, данъците са твърде национален въпрос и едно от нещата, които е важно страните сами да определят. Същевременно е важно да запомним, че един добре функциониращ вътрешен пазар вероятно изисква повече и по-тясно сътрудничество, включително по отношение на въпросите на данъчното облагане, отколкото наблюдаваме днес. Затова се надявам, че Комисията - и членът на Комисията - ще имат смелостта да се справят с тези въпроси в следващите си предложения и че тези предложения действително ще имат за отправна точка добре функциониращ вътрешен пазар, независимо от националното противопоставяне. В тежки времена трудните въпроси се нуждаят от подробен анализ.
<SPEAKER ID="082" NAME="Jaroslav Paška" AFFILIATION="EFD">
(SK) Г-н председател, в предоставеното ни предложение Комисията предлага прилагането на минимална стандартна ставка на ДДС от 15% през следващите 5 години до 2015 г. Независимо че разбирам аргументите на Комисията, че с тази директива иска да осигури на предприятията правна сигурност, мисля, че анализът на ДДС изисква усилена работа. Според мен причината за това е, че много дружества и много случаи на загуби от данъци при трансграничната търговия сочат, че системата на ДДС в Европа е много зле организирана.
<P>
Това не е точно проблем на действащата ставка, а проблем на правилата, прилагани на националния пазар и при международната търговия, които позволяват на тези схеми да функционират в редица случаи напълно законно. Поради това бих желал да използвам изказването си, за да призова за преглед на цялата система на ДДС, което смятам, че е от интерес както за нашите икономики, така и за предприятията ни. Считам, че крайният срок през 2013 г. е напълно реалистичен и следва просто да се придвижим напред относно този проблем чрез класифициране не на ставките, а на разпоредбите.
<SPEAKER ID="083" NAME="Andrew Henry William Brons" AFFILIATION="NI">
(EN) Г-н председател, в най-добрия случай данъците са необходимо зло и винаги трябва да представляват отражение на потребността от извършване на разходи. Данъчната ставка, която е определена преди да се вземе решение относно необходимостта от разходи, е рецепта как да се вземат парите на хората и след това да се реши каква част от тях да се изхарчат. Това е рецепта за разточителство.
<P>
Хармонизирането на ставките на ДДС към единна стандартна и единна намалена ставка, каквото беше предложението на Комисията през 1993 г., ще отнеме допълнително правомощия от държавите-членки. Начисляването на данъци е една от безспорните характеристики на суверенната държава. Това ще бъде още една крачка към превръщането на Европейския съюз в суверенна държава, където държавите-членки са просто нейни безправни допълнения. Борбата с измамите и облекчаването на тежестите за малките и средните предприятия са за отвличане на вниманието от основния въпрос. Хармонизирането на ДДС представлява централизация и консолидация на властта на ЕС.
<SPEAKER ID="084" NAME="Elena Băsescu" AFFILIATION="PPE">
(RO) Г-н председател, целта на новата стратегия за ДДС трябва да бъде намаляването на административната тежест, премахването на бюджетните ограничения и подобряването на бизнес климата, по-специално за малките и средните предприятия. Съществуват значителни дисбаланси по отношение развитието на вътрешния пазар. По тази причина европейските предприятия са поставени в неблагоприятно положение. Освен това системата на ДДС, както е разработена и приложена понастоящем от държавите-членки, съдържа слабости, които мошениците използват в своя полза.
<P>
Бих искал да призова Комисията да представи резултатите от своите анализи. Тя освен това ще трябва да проведе консултации със заинтересованите страни по новата стратегия за ДДС. В това отношение, ще трябва да се намери решение по общите аспекти, като намаляването на ставките на ДДС, изключенията от схемата, възможността да се определи максимална ставка и не на последно място, мястото за облагане с данък на доставчиците в рамките на ЕС.
<SPEAKER ID="085" NAME="Алгирдас Шемета" LANGUAGE="EN">
Г-н председател, бих искал да Ви благодаря за коментарите и възгледите, изразени по време на това разискване. Радвам се да видя, че Европейският парламент и Комисията споделят общи възгледи относно необходимостта да се преразгледа сегашната система на ДДС.
<P>
Както личи от встъпителните ми бележки, приветствам духа на промените, свързани с бъдещето на ДДС. Въпреки това Комисията счита, че това техническо предложение засяга само периодичното удължаване на действието на разпоредбата за минималното равнище на стандартната ставка на ДДС.
<P>
Резултатът от консултациите за новата стратегия за ДДС само се споменава, за да се обоснове причината, поради която е прибързано да се определи постоянно равнище на стандартната ставка. Поради това при тези условия и на този етап не е необходимо да се позоваваме на целите и рамката на новата стратегия за ДДС.
<P>
Повтарям също, че днес Комисията не може да се обвърже с подходяща дата за бъдещото си законодателно предложение относно ставките. Първо ще е необходимо да проведем разискване относно бъдещето на ДДС, което ще ни даде ясна представа за приоритетите на Комисията. Резултатът от тази консултация ще ръководи планирането от страна на Комисията на бъдещото й законодателно предложение.
<P>
Приключваме нашата работа по Зелената книга и през следващите седмици ще зададем действителните въпроси за разискването за всички участници: широката общественост, членовете на Европейския парламент, заинтересовани страни и държавите-членки. Въпросите, които ще бъдат повдигнати, очевидно са свързани с проблемите, които се откроиха при днешното разискване.
<P>
Очаквам с нетърпение плодотворното обсъждане през следващите месеци, за да се даде възможност на Комисията да разработи в бъдеще много по-добра стратегия за ДДС.
<SPEAKER ID="086" NAME="David Casa" LANGUAGE="MT">
Г-н председател, наистина съм доволен, че членът на Комисията разбра, че призоваваме за незабавно изготвяне на Зелена книга, за да задълбочим разискването относно предложенията на Комисията. Както споменаха колегите ми в Парламента, трябва бързо да освободим системата от всички видове измами и да помогнем, колкото можем, на бизнес сектора да премахне бариерите, които сегашната система поставя. Искаме също да видим по-ефикасен вътрешен пазар.
<P>
Днес не обсъдихме какви решения са необходими. Изискваме Комисията да незабавно да излезе с предложения, така че да помогне за започването на истинско обсъждане относно новата система, което ще ни даде възможност да подобрим настоящата възможно най-скоро. Разбрах, че целта на този доклад е фактически да удължи периода от време. Бих искал обаче да привлека вниманието на Комисията върху факта, че очакваме с нетърпение възможно най-бързо да ни представи предложенията, тъй като това ще ни позволи в отговор да обменим идеи и в крайна сметка ще гарантира една по-справедлива система за всички.
<SPEAKER ID="087" NAME="Председател">
Разискването приключи.
<P>
Гласуването ще се проведе утре от 11,30 ч.
<P>
Писмени изявления (член 149)
<SPEAKER ID="998" NAME="Franz Obermayr" LANGUAGE="DE">
За повечето държави-членки на ЕС и трети държави с международно взаимосвързани пазари ДДС (или данък върху продажбите) е един от главните източници за финансиране на държавата. Поради това данъкът върху продажбите е поне толкова важен, колкото преките данъци. Поддържането на минимална стандартна ставка от 15% през следващите 5 години ще подпомогне конкуренцията на вътрешния пазар и ще осигури на предприятията правна сигурност. Що се отнася до намаляването на ставката на ДДС в ЕС, при намалена ставка на ДДС за определени услуги като ремонтни дейности, фризьорство или козметика, Комисията трябва да се погрижи и да се избегнат нарушения на конкуренцията. Подобни форми на данъчни облекчения имат отрицателно въздействие върху малките предприятия в Австрия, които например може да не са в състояние да противостоят на конкуренцията на доставчиците на услуги от Словакия или Унгария. Решението за това е следното: ДА на целевите субсидии за малките и средните предприятия, включително и посредством данък върху продажбите, НО като същевременно се избягват нарушения в конкуренцията между държавите-членки.
