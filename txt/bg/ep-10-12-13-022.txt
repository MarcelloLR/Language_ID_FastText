<CHAPTER ID="022">
Регулиране на търговията с финансови инструменти - платформи за анонимна търговия с финансови инструменти ("dark pools") и други (кратко представяне) 
<SPEAKER ID="235" NAME="Председател">
Следващата точка е докладът на г-жа Swinburne - от името на комисията по икономически и парични въпроси, относно регулирането на търговията с финансови инструменти - платформи за анонимна търговия с финансови инструменти ("dark pools") и други.
<SPEAKER ID="236" NAME="Kay Swinburne" LANGUAGE="EN">
Г-н председател, затруднявам се да обясня на онези, които не са посветени във финансовия жаргон, за какво точно се отнася моят доклад за платформи за анонимна търговия с финансови инструменти ("dark pools"). Докладът официално се отнася за търгуването с финансови инструменти, включително платформи за анонимна търговия с финансови инструменти ("dark pools"), които са финансови транзакции и акции, извършени без прозрачност, с други думи тези, които наричаме скрита търговия. По-общо казано докладът е оценка на прилагането на Директивата за пазарите на финансови инструменти (ДПФИ) от 2007 г. по отношение на акциите и има за цел да разгледа структурни проблеми, които в момента се наблюдават на пазарите на акции.
<P>
Въпреки че това е строго технически доклад, аз съм обнадеждена от високото равнище на разискване, което се проведе в рамките на комисията. Радвам се, че усилената работа на моите колеги допринесе за постигане на широка подкрепа сред политическите групи, като 194 изменения бяха превърнати в 26 компромиса, които повечето групи успяха да подпишат.
<P>
Предвид момента, в който се изготви този доклад по собствена инициатива, и кулминацията му при гласуването на пленарното заседание през тази седмица, аз също така считам, че Европейският парламент допринесе съществено за проведената наскоро от Комисията консултация относно преразглеждането на Директивата за пазарите на финансови инструменти II (ДПФИ II). Чрез доклада Европейският парламент поиска да бъдат проведени редица разследвания на различни места за търговия и се опита да направи анализ по-отблизо, за да гарантира, че местата за търговия, предлагащи подобни услуги, се регулират в еднаква степен.
<P>
Считам, че в своя консултативен документ Комисията можеше да стигне по-далеч при разширяване на дефиницията си за организирани системи за търговия, за да включи всички места, обединяващи купувачи и продавачи. Това означава, че може да се отстрани огромен пропуск. Все пак това решение гарантира, че може да се поддържа пропорционалност, когато се позволяват значителни различия между категориите за регулираните пазари, МТС, ШИС, пресичащите се брокерски мрежи и платформите за деривати.
<P>
Новото равнище на контрол, което се предлага за операторите на платформи за анонимна търговия с финансови инструменти ("dark pools"), вероятно ще се приеме добре от инвеститорите, тъй като докато те в момента осигуряват защита от по-широкия пазар, поне имат потенциал за злоупотреби. Предоставянето на регулаторите на пълен достъп до бизнес моделите следва да гарантира, че те могат да продължат като място за дискреционна размяна на нареждания на клиенти, без да им позволява да разширяват пропорциите, които ще се отразят на процеса на определяне на цените или ще осигури гаранция срещу пазарни злоупотреби.
<P>
Наред с това, по отношение на предвиденото в ДПФИ различни видове освобождаване, Европейският парламент и Комисията са съгласни, че трябва да им се даде ново определение и прилагането им да се стандартизира в целия ЕС. Възможността в момента да се прави арбитраж в държавите-членки на ЕС с цел намиране на възможно най-доброто тълкуване на едно и също правило, трябва да се премахне. При съставянето на доклада и неговото изменение беше ясно, че най-големият недостатък при прилагането на Директивата относно пазарите на финансови инструменти (ДПФИ) е липсата на пазарна концепция за европейска консолидирана система за борсова информация. Инвеститорите в САЩ не могат да разберат как ние в ЕС функционираме без подобен инструмент. Като цяло индустрията и най-вече инвеститорските групи са съгласни, че е необходимо да има такъв инструмент, през трите години, в които се прилага ДПФИ, участниците на пазара не успяват да се обединят и да предоставят европейска консолидирана система за борсова информация. Както Комисията, така и комисията по икономически и парични въпроси се въздържа от това да предприеме допълнителни действия извън спазване на "одобрените правила за публикуване", но ако не се намери пазарно решение, тогава законодателството трябва да бъде подкрепено.
<P>
Микроструктурните въпроси, които в момента засягат пазарите на акции, са тема за разгорещени разисквания в комисията. Имаше съгласие, че практики като светкавичните поръчки ("flash orders"), измамите и пингинг услугите са проява на нелоялност или дори злоупотреба. Комисията обаче успя много по-трудно да стигне до споразумение относно ролята на някои участници на пазара, по-специално ползите или стратегиите за високочестотна търговия. При липсата на ясни данни е трудно да се направят категорични заключения относно тяхната роля - положителна или отрицателна - и така преди да предложим законодателни действия, трябва да се уверим, че разполагаме с данни, за да не наложим законодателство, което може да има пагубни последици за ефективното функциониране на европейските пазари.
<P>
Като цяло трябва да гарантираме интегритета на нашите финансови пазари. Те не са предназначени за осъществяване на взаимодействие между посредници и търговци, нарушаващи монополното право, а за предоставяне на пазар за инвеститорите, които да вливат капитал в предприятията и корпорациите, функциониращи в нашата реална икономика. Тази основна функция на пазарите трябва да заема централно място в съзнанието на всички ни, когато преминаваме през законодателния процес на ДПФИ II.
<SPEAKER ID="237" NAME="Philippe Juvin" AFFILIATION="PPE">
(FR) Г-н председател, госпожи и господа, г-жа Swinburne, разбира се, този текст е изключително сложен, но за какво е той като цяло? Отново ще кажа, че става въпрос за това, да се извлекат поуки от кризата. Не, ние не трябва да постъпваме както преди, да, трябва да променим правилата на играта и трябва да въведем ред в системата.
<P>
Има хора в различни държави от Съюза, които сега се възползват от кризата и от безпокойството на хората, за да хвърлят цялата вина върху Европа. Навсякъде чувате хора да казват, че нещата не вървят заради Европа, за това е виновно еврото, но има решение, трябва да напуснем Европа, трябва да сложим край на еврото... На всички тези хора, които повтарят това, ще кажа: да, ние наистина имаме нужда от общи правила, ние трябва да продължим да твърдим, че ако държавите в Европа не бяха обединени, ако бяха изолирани, сега те щяха да са загинали. Да, нуждаем се от регулиране, обща политика, общи правила и щателен преглед на нашите правила и от по-добро функциониране на системата.
<P>
Госпожи и господа, в крайна сметка проблемът е много ясен: заедно сме силни, в изолация загиваме!
<SPEAKER ID="238" NAME="Csanád Szegedi" AFFILIATION="NI">
(HU) Г-н председател, бих желал да благодаря на всички за изключително интересното разискване. Отсега нататък ще обръщам особено внимание на заседанията, които се водят от Вас, и ще се опитам да присъствам на всичките. Докладът на г-жа Swinburne е много важен, защото най-накрая обсъждаме регулирането на търговията с финансови инструменти. Първата и най-сериозна грешка във връзка с доклада е, че той, както и призивът за допълнителни регулации, са закъснели стъпки. Второ, ако регулаторната рамка досега е била неясна, ние трябва да проучим със задна дата и задълбочено всичко, което се случи. Считам, че изключването на големите инвестиции от приложното поле на по-строгия надзор е безсмислена и в крайна сметка погрешна стъпка. Трябва да се проучи не само естеството на търговията, но също така и емитираните деривати, а новите емисии трябва да се регулират по-строго.
<P>
Инфлацията всъщност се стимулира чрез продукти от пазара на финансови деривати. Тежестта от това се поема от населението, а печалбите се осребряват от различни международни юридически лица, чието минало не винаги е ясно. Освен това не би било благоприятно печалбата, реализирана по този начин, да се пренасочва към реалната икономика, тъй като в резултат от това цялата планета може да се озове в джобовете на най-богатите.
<SPEAKER ID="239" NAME="Elena Băsescu" AFFILIATION="PPE">
(RO) Г-н председател, докладът на г-жа Swinburne се концентрира върху това да се гарантира равнопоставеност между многостранните системи за търговия. Считам, че е също толкова важно и към тях да се прилага еднаква степен на надзор. Бих искала да подчертая необходимостта от по-подходящо законодателство с цел да се намали системният риск и да се гарантира лоялна конкуренция на пазара.
<P>
В момента има тревожна липса на достъпна информация за стратегиите за търговия. Единственият начин, по който наистина можем да разберем дали пазарът функционира правилно, е регулаторните органи да разполагат с достатъчно информация. Европейският орган за ценни книжа и пазари (ЕОЦКП) трябва да изготви общи стандарти за разкриване на информация и формати за отчитането на всички данни както от регулираните места за търговия, така и от извънборсова търговия.
<P>
Считам, че би било полезно да проведем проучване за ефектите от установяването на минимален размер на поръчките за всички анонимни сделки. Следователно може да се установи дали се поддържа подходящ търговски поток.
<SPEAKER ID="240" NAME="Йоханес Хан">
, член на Комисията. - (EN) Г-н председател, от името на Комисията, и по-специално на члена на Комисията, г-н Барние, ще отговоря, като кажа, че повишаването на прозрачността на финансовите пазари и осигуряването на гаранции, че всички заинтересовани агенти на пазара са подложени на подходящо ниво на регулиране, са основни цели на Комисията и Г-20.
<P>
Бих искал да поздравя д-р Swinburne и комисията по икономически и парични въпроси за доклада относно търговията с финансови инструменти - платформи за анонимна търговия с финансови инструменти ("dark pools") и други. Докладът бележи важна стъпка в контекста на настоящия преглед на Директивата за пазарите на финансови инструменти (ДПФИ). Препоръките на директивата са неразривна част от начина на мислене на Комисията, докато изготвяме предложението за изменение на съществуващата директива през 2011 г. Прегледът на ДПФИ е важна част от дневния ред на Комисията за по-стабилна и по-прозрачна финансова система, която да работи в полза на обществото и икономиката като цяло. Много от нещата вече са въведени, като не на последно място е и стартирането на новия надзорен орган на ЕС от другия месец.
<P>
Комисията е решена да представи предложения за останалите области до лятото на 2011 г. Разчитаме на подкрепата на Европейския парламент, за да можем бързо да преминем към приемане на необходимите реформи с цел да се гарантира, че след това те ще бъдат приложени възможно най-бързо.
<P>
Както знаете, ДПФИ е крайъгълен камък на регулаторната рамка на ЕС за финансовите пазари. Тя датира от преди финансовата криза, но като цяло е доказала, че функционира добре дори в трудните времена на сътресения, наблюдавани през последните години.
<P>
Разбира се, появиха се и някои недостатъци. Технологичният прогрес и бързото развитие на финансовите пазари също допринасят за това регулаторните похвати, които бяха последна дума преди няколко години, днес да не са актуални.
<P>
На 8 декември Комисията публикува проекти на предложения за консултации. Възнамеряваме да бъдем амбициозни и задълбочени при справянето с всички предизвикателства. Въпреки че признаваме, че първоначалните цели на ДПФИ все още са валидни, актуалните въпроси са критичните аспекти за това как функционират нашите финансови пазари, доколко открити и прозрачни трябва да бъдат и как инвеститорите могат да получат достъп до финансови инструменти и възможности за инвестиции.
<P>
Както е посочено и в проектодоклада на комисията по икономически въпроси, ние разбираме необходимостта от подобряване на регулациите за новите видове платформи и методи за търговия. Те трябва правилно да отчитат естеството на търговията с оглед на това да се осигурят равни условия за всички участници и подходяща защита за инвеститорите, както и срещу деструктивни пазарни практики.
<P>
Съгласни сме също така и с необходимостта да се подобрят правилата за прозрачност, които се прилагат при търговия с акции, и да се въведат нови изисквания за търговия с други инструменти. Друга важна област, която д-р Swinburne разглежда в доклада си, е подобряване на функционирането и регулирането на пазарите на стокови деривати в съответствие с принципите на Г-20.
<P>
Освен това целта ни е да въведем целеви подобрения в съществуващите правила за защита на инвеститорите. Осигуряването на достатъчно добри и еднакви правила за всички продукти и търговски практики е изключително важен компонент за възстановяване на доверието на инвеститорите.
<P>
И накрая, този преглед ще засили надзора и прилагането на правилата на финансовите пазари, като се предвижда Европейският орган за ценни книжа и пазари да играе ключова роля. За напредъка по работата службите на Комисията работят в тясно сътрудничество с международните ни партньори, предимно с отговорните регулаторни органи в САЩ, които се занимават със същите въпроси, за да гарантират международно сближаване и да избегнат риска от регулаторен арбитраж.
<P>
Докладът на г-жа Swinburne идва във важен момент от процеса на провеждане на регулаторна реформа. Ние сме обнадеждени от решителността, която показаха членовете на ЕП, и от факта, че вашите анализи и препоръки са много близки до нашите. Този доклад дава една по-добра основа за по-нататъшната ни работа.
<SPEAKER ID="241" NAME="Председател">
Разискването приключи.
<P>
Гласуването ще се проведе утре от 12,00 ч.
<P>
Следващото заседание ще се състои утре, 14 декември 2010 г., четвъртък, от 09,00 ч. до 13,00 ч., от 15,00 ч. до 20,30 ч. и от 21,00 ч. до 24,00 ч.
<P>
Дневният ред е публикуван и е достъпен на уебсайта на Европейския парламент.
<P>
Разискването приключи.
