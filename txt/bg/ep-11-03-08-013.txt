<CHAPTER ID="013">
Подготовка на срещата на високо равнище на Еврозоната на 11 март 2011 г. (разискване) 
<SPEAKER ID="474" NAME="Председател">
Следващата точка е изявление на председателя на Комисията относно подготовката на срещата на високо равнище на Еврозоната на 11 март 2011 г. (2011/2615/RSP)).
<SPEAKER ID="475" NAME="Жозе Мануел Барозу" LANGUAGE="FR">
Г-жо председател, уважаеми колеги, това е един от онези специални моменти, когато изглежда, че историческият процес се ускорява. На прага ни, от другата страна на Средиземноморието, започва да духа вятърът на свободата.
<P>
Важността и неотложността на този въпрос ме карат още в началото да ви кажа, че колегията току-що одобри приноса на Комисията да окаже помощ на държавите от Южното Средиземноморие в преходния им процес и да вдъхне нов живот в отношенията ни с нашите средиземноморски съседи. Ще представя този принос с баронеса Аштън по време на извънредното заседание на Европейския съвет, което ще се проведе идния петък.
<P>
Мъжете и жените по южните брегове на Средиземноморието, по-специално младите хора, в момента демонстрират стремежа си към отхвърляне на авторитарните режими и постигане на политическа свобода и социална справедливост.
<P>
Макар да осъзнаваме изключителната сложност на положението, предизвикателствата и трудностите, които то създава, Европейският съюз не може да си позволи каквато и да е двусмисленост. Трябва да се изправим рамо до рамо с онези, които настояват за политическа свобода и зачитане на човешкото достойнство. Не можем да допуснем никакво двусмислие от страна на Европейския съюз. Режим, който стреля срещу собствения си народ, няма място в обществото от нации.
<P>
На тези народи предлагаме "партньорство за демокрация и споделен просперитет", основани на три стълба: демократично преобразувание, участие на гражданското общество и взаимно подкрепящо развитие.
<P>
Осъзнаваме предизвикателствата, които ни очакват. Отхвърлянето на диктатура не означава автоматично гарантиране на принципите на правовата държава и демокрацията. Пътят към демократичен преход никога не е лесен. Понякога може да е изпълнен с препятствия и винаги изисква много усилия. Европа обаче трябва да бъде рамо до рамо с онези, които се стремят към политическа свобода и социална справедливост.
<P>
Уважаеми колеги, искам да насоча вниманието върху другото заседание, което също ще се проведе в петък, 11 март, а именно неофициалната среща на високо равнище на държавите-членки от еврозоната.
<P>
Кризата показа силната взаимна зависимост на икономиките ни. Тя показа определени структурни слабости. Именно това е причината, поради която трябва да укрепим икономическото си управление.
<P>
Комисията отдавна се бори за по-координирани национални икономически политики и по-силно управление в Европа. Предложението ни предвижда по-нататъшно развитие на икономическия стълб на нашия Икономически и паричен съюз. Подчертахме този аспект в доклада ни относно 10-годишнината на еврото, EMU@10. Истината обаче е, че някои правителства с огромна неохота възприеха развитие на събитията от такова естество.
<P>
Днес всички признават, че е налице необходимост от реално европейско икономическо управление, а освен това пазарите непрекъснато ни напомнят ключовото значение на такова управление. Поради тази причина държавите-членки - в изводите от дейността на работната група под председателството на председателя на Европейския съвет - постигнаха широк консенсус относно предложенията, представени от Комисията по отношение на укрепване на икономическото управление - предложения, които в момента се обсъждат тук, в Парламента, и в Съвета.
<P>
Освен това постигнахме съгласие относно изпълнението на европейския семестър, което ще помогне да бъде разширен обхватът на икономическото управление и още в началните етапи да бъдат включени не само бюджетни политики, но и икономически политики и структурни реформи за всяка държава-членка. Тъкмо в този контекст на укрепено икономическо управление се появи неотдавна идеята за "пакт за конкурентоспособност", която приканва държавите-членки на еврозоната да положат допълнителни усилия най-вече въз основана на националните си компетентности, за да станат още по-конкурентоспособни.
<P>
Вярно е, че докато икономиките в рамките на Европейския съюз действително са изключително взаимно зависими, при тези от еврозоната взаимната зависимост е дори още по-силна.
<P>
Разликите в конкурентоспособността представляват реален проблем за онези държави, които имат обща валута. Тяхната конкурентоспособност и конвергенцията на техните икономики са от съществено значение с цел да се гарантира жизнеспособността на силна и стабилна еврозона, което ще бъде от полза за целия Европейски съюз.
<P>
В този контекст трябва да признаем, че тази идея стана повод за известни опасения: страх от Европа на две скорости (еврозоната и останалата част), опасността от изместване на вниманието от определени аспекти на икономическото възстановяване, които са също толкова важни, колкото и конкурентоспособността, а вероятно и възможността да бъде поставен под въпрос общностният подход. Всички тези въпроси са съвсем основателни и трябва да им отговорим недвусмислено. В случая става въпрос за взаимно доверие и авторитет.
<P>
Уважаеми колеги, бях до известна степен изненадан от необходимостта да подчертая на последното заседание на Европейския съвет на 4 февруари, че всяка конкретна инициатива за конкурентоспособност и за еврозоната трябва съвсем очевидно да бъде в съответствие с Договора.
<P>
В изводите си Европейският съвет взе решение, че когато черпят вдъхновение от новата рамка за икономическо управление, държавните и правителствените ръководители ще предприемат допълнителни мерки с цел повишаване на качеството на координация на икономическите политики в еврозоната, за да се подобри конкурентоспособността, а това ще доведе до по-голяма степен на конвергенция, без да се вреди на единния пазар.
<P>
В допълнение, изразявам задоволството си от факта, че в крайна сметка тези изводи съдържаха изрична препратка към необходимостта от постигането на този допълнителен напредък в съответствие с Договора. Човек би си помислил, че това се подразбира, но е по-добре да бъде посочено.
<P>
Поради тази причина Европейският съвет предостави мандат на председателя на Европейския съвет да ръководи в тясно сътрудничество с председателя на Европейската комисия консултации с държавите-членки от еврозоната, за да бъдат определени конкретни начини за постигането на напредък по този въпрос.
<P>
Тези консултации ясно показаха, че като цяло държавите-членки подкрепят възприемането на общностния подход.
<P>
(EN) Сега искам ясно да посоча принципите, които според Комисията задължително трябва да бъдат спазвани при един такъв пакт за конкурентоспособност, който е по-удачно да бъде наречен "пакт за конвергенция и конкурентоспособност", тъй като предвижда мерки, насочени към намаляване на различията в еврозоната, а на практика и в Европейския съюз.
<P>
Първият принцип е, че този пакт трябва да бъде изпълняван съгласно условията, залегнали в Договора и в рамките на съществуващата система на икономическо управление. По този начин със сигурност ще бъде приложен един действително общностен подход. Защото историята и по-специално опитът с Пакта за стабилност и растеж показа, че единствено чрез общностния подход можем да постигнем резултати, които имат демократична легитимност на европейско равнище и които са обвързващи, и могат да бъдат контролирани.
<P>
Пактът, разбира се, трябва да зачита и ролята на Комисията. Това е от основно значение с цел да се гарантира обективност и независимост на усилията на държавите-членки, целостта на единния пазар и на всички достижения на правото на Общността, както и на разграничаването между инициативите, предприемани в еврозоната, и онези, които се осъществяват в Европейския съюз като цяло.
<P>
Ще настоявам също така Европейският парламент да участва в мониторинга на пакта за конвергенция и конкурентоспособност, защото Комисията, разбира се, ще предоставя цялостна информация на Европейския парламент.
<P>
Пактът също така трябва да остане отворен за други държави-членки, които може да изявят желание да се присъединят към него и които не са членки на еврозоната. Считам, че е важно да избегнем всяко разслояване на Съюза ни; такова разслояване ще бъде в остро противоречие с принципите на солидарност, които са в основата на общия ни проект.
<P>
За да бъде оправдано съществуването на такъв пакт - който предвижда национални мерки - той трябва да донесе добавена стойност към предвиденото в контекста на представените предложения за икономическо управление. Ще ви припомня, че съгласно член 121 от Договора държавите-членки трябва да координират икономическите си политики. Такъв пакт трябва също така да бъде достатъчно внимателно изготвен, за да не повлияе отрицателно на единния пазар, а дори следва да спомогне за укрепването му. В допълнение, той трябва да зачита социалния диалог и да обвързва мерките в областта на конкурентоспособността с основните ни цели, които са растеж и работни места, точно както сме посочили в дневния ред "Европа 2020".
<P>
Конкурентоспособността действително представлява ключов елемент от нашите икономики. Тя е необходимо условие за укрепване на растеж, който създава работни места. Ето защо е важно да гарантираме, че този пакт ще допринесе за създаването на действителна добавена стойност и няма да ни отклони от основните цели за растеж и заетост. Поставям основен акцент върху растежа и заетостта. Именно поради тази причина подчертавам растеж, онзи приобщаващ устойчив растеж, който е в основата на стратегията "Европа 2020".
<P>
Именно поради тази причина настоявам толкова силно за социалното измерение, тъй като необходимите усилия трябва да бъдат споделени справедливо. В това отношение Комисията продължава да работи по предложение за данъчното облагане на финансови дейности. Също така, освен че бюджетната консолидация и структурните реформи са от ключово значение за конкурентоспособността, не по-малко необходими за бъдещето са и инвестициите във важни сектори, като например научни изследвания и иновации.
<P>
Не трябва да забравяме също така, че този пакт е само една част от цялостния ни отговор, който цели гарантиране на стабилност на еврозоната. Трябва да бъде постигнат напредък във всички останали области на отговора ни, с други думи по отношение на повишаване на ефективния капацитет за финансиране на съществуващия Европейски фонд за финансова стабилност и за разширяване на неговото приложно поле, по отношение на създаването на постоянен механизъм в периода след 2013 г., както и при изпълнението през следващите месеци на стрес тестове на банки. Всичко това ще допринесе за по-голяма прозрачност, по-голямо доверие и по-голям авторитет.
<P>
По този начин пактът за конвергенция и конкурентоспособност може да има значителен принос, ако го тълкуваме като мярка, наред с други неща, която е в рамките на всички усилия, предприети с цел да се гарантира стабилността на еврозоната, и които се надяваме да доведат до резултати през месец март.
<P>
Той би представлявал мащабно допълнително усилие, насочено към справедлив и устойчив растеж в Европа, ако бъде в съответствие с общностната система на управление. Ако това бъде постигнато, ако тази мярка бъде ефективно изпълнена съгласно общностния подход, каквото е желанието на Комисията и Парламента, считам, че пактът за конвергенция и конкурентоспособност ще донесе добавена стойност и би могъл да спомогне за укрепването на икономическия стълб на икономическия и паричния съюз. Тъкмо това желаят Парламентът и Комисията. Комисията ще положи всички усилия, за да постигне тази цел. Благодаря ви за вниманието.
<SPEAKER ID="477" NAME="Joseph Daul" LANGUAGE="FR">
Г-жо председател, г-н Барозу, госпожи и господа, какви поуки извлякохме от финансовата криза?
<P>
Поуката, които извлякохме от Втората световна война, беше, че нациите ни следва да работят заедно и да спрат да се разкъсват взаимно.
<P>
От падането на Берлинската стена извлякохме поуки, свързани с авторитарните и комунистическите режими и успяхме да обединим отново нашия континент около ценностите свобода, демокрация и социална пазарна икономика.
<P>
От терористичното нападение на 11 септември научихме, че трябва да постигнем нов баланс между сигурност и свобода.
<P>
От тази финансова криза поуката, която трябва да извлечем, е, че нашите държави-членки трябва да спрат да третират като табу всяко сътрудничество в бюджетната, фискалната и социалната област. Осъзнавам много добре напредъка, който сме постигнали. Установяването през тази година на сътрудничество между 27-те по отношение на бюджетните им приоритети само по себе си представлява огромна промяна на нагласата. Регламентите, които си осигурихме, за да направим по-етични финансовите пазари, също са отлични, но не са достатъчни.
<P>
Моята група би желала да призове за постигането на съгласие между Парламента и Съвета преди лятото по отношение на укрепено икономическо управление. Групата ми също така иска да призове за полагането на усилия по отношение на координацията на социални и фискални въпроси. Това е основната насоченост на пакта за конкурентоспособност, чиято първоначална версия вече е преразгледана с цел по-голямо съответствие с ценностите на Общността. Не трябва обаче да се ограничаваме с това, а да гарантираме, че както Парламентът, така и Комисията ще упражнят всичките си прерогативи, на които имат право в това отношение, като тук разчитаме на председателя на Комисията.
<P>
Групата на Европейската народна партия (Християндемократи) приветства и подкрепя тези предложения, както направиха и националните ръководители на партията в Хелзинки.
<P>
Госпожи и господа, как можем да обясним на съгражданите си, че в момент, когато се намираме в деликатно финансово положение в средата на месец юли всяка година, същевременно повече от нашите държави-членки трябва да продължат да харчат средства, сякаш всичко е розово? Как е възможно свръхзадлъжнялостта на държавите ни да е по-приемлива, по-допустима и по-поносима, отколкото тази на домакинствата или предприятията? Бил съм свидетел на това на равнище дружество. Кризата доведе до загуба на работни места и съкрушени семейства; най-малкото, което можем да направим, е да си извлечем поуки от това и да назовем нещата с истинските им имена.
<P>
Първата поука е, че следва вече да не се отнасяме с лека ръка към задълженията, които имат държавите - независимо от размера им - по отношение на бюджетните ограничения.
<P>
Втората поука е следната: европейската солидарност може да функционира при условие - и само при условие - че нашите социални и фискални подзаконови нормативни актове са поне съпоставими. Не е задължително да бъдат еднакви - просто трябва да са съпоставими. Към момента това далеч не е така.
<P>
Третата поука е, че Европа трябва да си осигури европейски механизъм за стабилност, за да защитим нашата пазарна социална икономика.
<P>
Четвъртата и последна поука се заключава в това, че дори и по време на буря Европа стои стабилно, а европейската интеграция укрепва все повече.
<P>
Нашите американски и японски партньори имат дългови съотношения, които далеч надвишават нашите, като трябва да се изтъкне, че те не са твърде разтревожени от този факт. Това обаче едва ли ще продължи дълго. Що се касае до нас, сега е моментът да консолидираме своята икономика и своята конкурентоспособност. Сега е моментът да създаваме работни места за бъдещето. Сега е моментът да назовем нещата с истинските им имена. Нека не изпускаме тази възможност!
<SPEAKER ID="478" NAME="Martin Schulz" LANGUAGE="DE">
Г-жо председател, госпожи и господа - малкото от вас, които са все още в залата, няколко седмици обсъждахме документ от канцлера Меркел и президента Саркози, който очевидно никога не е съществувал. Въпреки факта, че документът не съществува, по време на срещата на високо равнище на Европейския съвет беше проведена пресконференция на тази тема. Сега с увереност можем да кажем, че документът е съществувал и се оказва доста интересно четиво. Междувременно обаче съдържанието на документа се оказа изгубено. Основните елементи на този документ никога няма да видят бял свят. Независимо от това в крайна сметка ще имаме резултат, а именно разширяване на предпазната мрежа. И така, несъществуващ документ с митично съдържание, представен на изкуствена пресконференция, доведе до разширяване на предпазната мрежа. Страхотно. Положението обаче е, меко казано, като в роман на Кафка. Това не е начин за спасяване на еврото.
<P>
Искам да кажа на председателя на Комисията, че считам изявлението му за добро. Добро е, защото разкри липсата на социален баланс в тези предложения. Понякога оставам леко изненадан: Германия със своя канцлер, също като президентът Саркози - френския принц на анкетите за обществените настроения - настоява за мерки, които самата Германия никога не е предприемала в тази форма. Гръцкият бюджет, а всъщност и всички бюджети, независимо на коя държава, трябва да бъде намален. Съгласен ли сте с подобна теза, г-н Рен?
<P>
Какво направи Германия, когато се намираше в най-дълбока криза? Реши да въведе т.нар. премия за бракуване, с други думи, използваше националния бюджет, за да финансира схема, която да стабилизира автомобилната промишленост. Субсидията за намалено работно време, която помогна да бъде запазен контролът върху безработицата в Германия, беше мярка, която представляваше намеса на държавата. Защо на други страни да бъде забранявано да прилагат сходни мерки в опитите да се справят с конкретното положение в тях?
<P>
Рейтинговата агенция "Мудис" наскоро понижи рейтинга на Гърция и го постави под този на Беларус и Египет. Човек действително започва да си задава въпроса има ли въобще признаци на подобрение в икономката. Не знам. Държавата е с по-нисък рейтинг дори от Виетнам. Точно тази пиеса се разиграва винаги три дни преди среща на високо равнище на Европейския съвет. Подобно нещо се случва всеки път три дни преди заседание на Европейския съвет. Хората обаче се вслушват в думите на "Мудис". Знаете ли какво казват от "Мудис"? Казват, че ще понижат рейтинга на страната, защото в резултат от съкращенията на разходите тя вече няма възможност да инвестира и следователно не може да генерира икономически растеж.
<P>
Така че тук става въпрос за по-малка печалба от държавните облигации. Погледнете ме и ще ви стане ясно, че имам необходимата квалификация, за да ви кажа, че по-малката печалба от облигациите няма да реши проблема. Всъщност тъкмо обратното, защото какво действително ще се случи в резултат на по-малките печалби от държавните облигации? Изглежда целта е да бъде подобрен кредитният рейтинг на страната, като се каже на онези, които предоставят кредит, че ще загубят всички отписани суми. До какво впоследствие ще доведе това? До предпазната мрежа, разбира се. Именно поради тази причина е логично да бъде разширена предпазната мрежа и да направим всички възможно, за да стабилизираме еврото. Тъкмо поради тази причина този пакт е напълно оправдан. Съществува обаче неравновесие. Г-н член на Комисията, ако идеите Ви бъдат включени в този пакт и бъде възстановено икономическото и социалното равновесие, както твърдите Вие, пактът отново ще бъде насочен в правилната посока. Ето защо приветствам отличното Ви предложение.
<P>
Не искам да говоря и минута повече по въпроса за институциите. По отношение на институциите цялата концепция беше погрешна още от самото начало. Ако сега бъде преструктурирана така, че всички оперативни решения да бъдат вземани от подходящия отговорен орган, с други думи Комисията, като се гарантира демократична легитимност посредством участието на Европейския парламент, това е добре дошло. И така, макар да не започнахме добре и да имаше няколко тревожни знака и отклонения по пътя ни, предпазната мрежа трябва да бъде разширена, което е прекрасно. Германската Свободна демократична партия също декларира съгласието си, което е добра новина. Г-жо председател, уверен съм, че Вашата партия в Германия също ще подкрепи този пакт, за да си осигурим подкрепа и тук. Ако сега успеем да озаглавим пакта по подходящ начин, а именно "Пакт за еврото", вероятно ще сме постигнали нещо ценно.
<SPEAKER ID="479" NAME="Guy Verhofstadt" LANGUAGE="FR">
Г-жо председател, първо, считам, че след като години не приемахме идеята за икономически съюз, най-сетне приемаме идеята за икономически съюз заедно с паричен съюз, което е стъпка напред. Разбира се, това не се отнася за г-н Farage, но за всички останали това представлява стъпка напред.
<P>
Независимо от това, г-жо председател, не смятам, че използваният термин е правилен. Какво означава думата "пакт"? Пакт е договор между държави. Не се нуждаем от договор между държави. Трябва ни акт на Общността, инициатива на равнище Европейски съюз, а не пакт между държави-членки, който по същността си е междуправителствен пакт. Следователно това не е правилният термин, тъй като е подвеждащ.
<P>
Второ, въпросът за подхода. Не е нужно да има каквото и да било на междуправителствено равнище. Междуправителственият подход никога не е работил в рамките на Европейския съюз. Лисабонската стратегия беше междуправителствена и се провали. Когато Германия и Франция не спазиха правилата относно пакта за стабилност през 2003-2004 г., това доказа, че междуправителственият подход не е бил правилният. Трябва да използваме общностния подход.
<P>
Трето, г-н Барозу, считам, че това, което ни се предлага, не е достатъчно или поставя по-скоро акцент на твърде конкретни мерки. Пактът за конкурентоспособност на г-жа Меркел и г-н Саркози включва шест конкретни мерки. В случая с пенсиите например той поставя акцент върху пенсионната възраст. Пенсионната система обаче е много по-сложна от това. Тук не става въпрос само за пенсионната възраст, а и за броя години, през които са внасяни вноски за пенсионно осигуряване, схемите преди пенсия, както и наличието или липсата на втори стълб.
<P>
Следователно онова, което ни е необходимо, не са шест конкретни мерки в един междуправителствен пакт, който никога няма да бъда изготвен или да заработи. Необходимо ни е широко икономическо управление (пенсионни схеми, пазар на труда, политика по отношение на заплатите, фискална политика) в рамките на Европейския съюз, по което Комисията взема решения и което чрез кодекс за конвергенция - това е терминът, който използвахте - бива осигурявано на държавите-членки, за да могат да прилагат правилата от кодекса за конвергенция. Именно това трябва да направим възможно най-скоро.
<P>
Искането ми е съвсем простичко. Видях документа от 25 февруари, който сте изготвили заедно с председателя на Съвета. Считам, че сега е ред на Комисията да подготви своята инициатива. Това трябва да се случи сега. Все още има време през следващите седмици да изготвите тези актове на Общността за икономическо управление и конвергенция и да ги внесете за разглеждане от Съвета и Европейския парламент. Тогава решението и подкрепата ще зависят от нас, що се отнася до този въпрос. Считам обаче, че онова, което правим момента, е реагиране след събитията. В този документи от 25 февруари - имам го пред себе си - чета за
<P>
(EN) мониторинг от държавните и правителствените ръководители, както и за конкретните ангажименти, поети от държавните и правителствените ръководители.
<P>
(FR) Това не е правилният начин. Държавите и министър-председателите няма да се саморегулират! Подобно нещо не е давало резултати в миналото, няма да даде и в бъдеще!
<P>
В заключение, искам да кажа - и това е последният въпрос - че също така смятам, че е крайно време г-н Барозу да представи възможно най-скоро инициатива относно кризисен механизъм за банките, но не на национално равнище, както той каза, а на европейско равнище. Имате право да го направите, тъй като на практика сте гарант на правилата в областта на конкуренцията в рамките на Европейския съюз, а и имате право да предлагате такава инициатива.
<SPEAKER ID="482" NAME="Rebecca Harms">
от името на групата Verts/ALE. - (DE) Г-жо председател, госпожи и господа, вече не се изкушавам да кажа каквото и да е за някак смущаващата история на пакта за конкурентоспособност. Беше доста странно, когато се разбра, че документът не съществува, макар той да беше разпространен в коридорите на централата на Съвета в Брюксел. Както вече посочих в Брюксел, начинът, по който фактите бяха оспорени в сградите на Съвета, носи всички характерни черти на социалистически или комунистически режим в последните им дни.
<P>
Аз лично считам, че фактите показват, че ние, европейците, от месеци се намираме в криза, която не е само валутна, а и криза на възможностите на националните ни правителства да приемат споделена отговорност за проблема и да следват обща стратегия, която ще ни изведе от трудностите.
<P>
Ако сега направим кризисния механизъм постоянен, независимо как ще го постигнем, това ще означава, че сме направили стъпка напред. Ако обаче погледнем Гърция, бих казала, че вероятно се заблуждаваме, ако смятаме, че сме поставили кризата под контрол. В Гърция е също толкова ясно, че едностранчивият характер на мерките, прекомерната концентрация на мерки за намаляване на разходи и съкращения просто не работи. Държавата трябва е в състояние и да прави инвестиции. Когато страна като Гърция съкрати толкова драстично разходите, трябва да е наясно откъде ще дойдат приходите й.
<P>
Подразнена съм от факта, че още преди заседанието тази седмица на Европейския съвет и в изявленията, свързани със заседанието на Съвета след 14 дни, от Германия заявяват, че няма да са подготвени да обсъждат условия за Гърция или за необходими промени. Отново се правят същите стари грешки: това едностранно вземане на решения и настояването за единен метод. Ако следваме модела, описан от г-н Verhofstadt, както и решения, свързани с конкретни мерки за консолидиране, икономическият съюз също изисква готовност за реална солидарност. Следователно Гърция следва да очаква повече от нас, отколкото даденото до момента.
<P>
Напълно съм съгласна с г-н Schulz и с предходните оратори и искам да заявя ясно от името на всички от моята група, които работиха по този въпрос в продължение много месеци: общностният метод е нещо специално. В Брюксел са ни необходими реални, разбираеми процеси на вземане на решение, така че гражданите от Гърция до Дания, тези в Германия и Испания да имат доверие в нас. Ако действително създадем този затворен клуб, предлаган в пакта за конкурентоспособност, както е замислен от малък брой правителствени ръководители, ще загубим разискването за доверието в Европейския съюз. Кризата поставя все по-силен акцент именно върху този аспект. Мога единствено да изразя надеждата си, че ще ни бъде спестено това недомислие и че този Съвет ще демонстрира повече разум.
<P>
Тъй като Вие споменахте устойчив растеж, г-н Барозу, позволете ми да добавя още нещо. Не разбирам защо отговарящ за енергетиката член на Европейската комисия в Брюксел би казал, че амбициозните цели за опазване на климата щели да означават деиндустриализация в Европа. Германският министър на околната среда беше в Брюксел преди 14 дни и представи проучване, което прогнозираше създаването на шест милиона работни места в Европейския съюз, ако поставим цел от 30 % по отношение на климата. Това би означавало устойчив растеж. Г-н Барозу, Вие трябва да спрете г-н Йотингер.
<SPEAKER ID="483" NAME="Vicky Ford" LANGUAGE="EN">
Г-жо председател, по време на криза човек понякога трябва да действа бързо - а е очевидно, че еврозоната не е излязла от кризата - но човек трябва да действа и интелигентно. Обединеното кралство възстанови доверието на пазарите чрез реформи, насочени към контрол на разходите и намаляване на националния дълг. Сега това са ключовите предложения съгласно пакта за конкурентоспособност.
<P>
Процедурите на Парламента не му позволяват да взема бързи решения, но има предложения, внесени от членове на Парламента, които Европейският съвет може би ще счете за полезни. Що се отнася до лихвения процент за Ирландия, онези от нас, които са заемали средства на друга държава, заслужават лихвен процент, който отразява риска, но искаме също така да си върнем парите. Направих предложение за стимул за ранно плащане, бонус, който да поощри ранното връщане на средства. Съгласно пакета за икономическо управление държавите-членки ще трябва да бъдат по-прозрачни по отношение на бюджетите си. Предлагам същото да е в сила и за данъкоплатци, които правят парични вноски в бюджета на Европейския съюз.
<P>
Надявам се, че въпреки тази криза националните ни правителства ще се вслушат в предложенията, идващи от Парламента, и ще работят заедно по конструктивен начин.
<SPEAKER ID="484" NAME="Lothar Bisky" LANGUAGE="DE">
Г-жо председател, г-н Барозу, за мен беше удоволствие да забележа, че оценявате социалното измерение на този въпрос и че подкрепяте социалното решаване на проблема. Това определено ще бъде необходимо. Не е нужно да повтарям голяма част от казаното от моите колеги, тъй като напълно ги подкрепям.
<P>
Изключително скептично съм настроен към пакта, представен от канцлера Меркел и президента Саркози. Защо? Защото основанията им да го представят не са много ясни. Фактът, че той няма законна сила, е съвсем отделен въпрос. И двамата са интелигентни стратези. Не мога да приема твърдението им, че нещата просто са се случили по този начин. Считам, че имат предвид именно нещата, които са посочени там. Искам ми се да се върна отново на този аспект. Считам, че това е изключително сериозен въпрос. Макар те да считат, че тази клауза за индексиране на възнагражденията и заплатите, е правилният отговор, аз не съм толкова убеден в това. Казано в прав текст, увеличаването на пенсионната възраст може да бъде описано и като намаляване на пенсиите. Намаляването на дълга ще бъде изключително трудно. В крайна сметка дори държави като Германия изпитват трудности да го постигнат. Мога да предположа, че Ирландия и Гърция ще се окажат изправени пред огромна трудност в това отношение.
<P>
До известна степен съм скептично настроен по отношението на целите на предложеното решение. Очаквам да има прозрачност по този въпрос. Парламентът ще ви подкрепи, ако направите необходимото от ваша страна, за да насърчите по-голяма прозрачност и за да гарантирате, че подобни игрички няма да бъдат разигравани зад гърба на Парламента. Ако тези хора искат да направят съкращения в социалното осигуряване, трябва ясно да заявят това си намерение, а не да предприемат безброй заобикалящи ходове, за да постигнат цел, която Вие, г-н Барозу, не споделяте и която ние определено не споделяме.
<P>
Подготвени сме да обсъждаме с вас концепцията за координирано европейско икономическо управление, при условие че това икономическо управление заслужава името си, с други думи, че има демократична структура и че ще спомогне за установяването на устойчива, социално отговорна европейска общност. Също така сме склонни да обсъждаме изменения на Договора, например във връзка с клаузата за социален прогрес. Очакваме обаче по-подробна и ранна информация и консултации. Това е единственият начин, по който Парламентът може да следи този процес. Без информация това е невъзможно!
<SPEAKER ID="485" NAME="Nigel Farage" LANGUAGE="EN">
Г-жо председател, със задоволство изслушах виждането на г-н Барозу за съвременния свят, но той може би прозвуча някак по-иронично, отколкото е искал.
<P>
Той говореше за събитията в Египет и в други точки на света, като каза, че е чудесно, че хората въстават в стремеж към демокрация. Бих му припомнил, че демокрацията представлява метод, който предвижда гласуването за лица, които те управляват и след това - ако не ви хареса как се справят, отстранявате ги от властта, гоните ги и поставяте други на тяхно място. Беше иронично, защото в следващото си изречение той казва, че тъкмо това била причината в Европа, която е изправена пред криза на еврото, да е необходимо да приложим общностния метод.
<P>
За хората, които следят работата ни - което става все по-често - общностният подход означава, че законите се предлагат на тъмно от бюрократи, които не са избирани - хора като Вас, г-н Барозу. Знам, че Европейският парламент гласува за Вас, но Вие бяхте единственият кандидат, който ни беше предложен. Това не е демокрация!
<P>
И така, г-н Барозу казва, от една страна, че демокрацията е нещо добро, но, от друга страна, че не можем да имаме демокрация в Европа. Това беше подкрепено и от г-н Verhofstadt, който идва от Белгия и който смята, че всички национални държави следва да престанат да съществуват - е, вероятно собствената му ще престане да съществува съвсем скоро. Той казва, че желаем икономически съюз. Никой не е гласувал за това. Никого не са питали дали го иска. Той може да гласува за това, но народите на Европа не са гласували за това.
<P>
Онова, което следва да бъде обсъждано на срещата на високо равнище, е Португалия. След спасителните планове в Гърция и Ирландия става съвсем очевидно, че пазарите изпращат послание - "Достигнете ли числото 3, времето ви свършва". Доходността по португалските облигации достигна 7,6 % в понеделник. Самият г-н Барозу знае това. Ирландия се наложи да бъде спасявана, когато доходността достигна 7 %. През април имаме и мащабно предоговаряне на погасявания португалски дълг - поредни 20 млрд. евро, които трябва да бъдат предоговорени. Нека си припомним, че пред последните шест месеца 80 % oт дълга на Португалия е изкупен от Европейската централна банка.
<P>
Не можем да продължим да бъдем Европейски съюз, ако изкупуваме собствения си дълг. Ако го направим, следващата дългова криза няма да е в една държава, а ще бъде дългова криза на самата Европейска централна банка.
<P>
(Ораторът приема да отговори на въпрос, зададен чрез вдигане на синя карта съгласно член 149, параграф 8 от Правилника за дейността)
<SPEAKER ID="486" NAME="Martin Schulz" AFFILIATION="S&amp;D">
(DE) Г-жо председател, предполагам, че няма да знаете отговора, г-н Farage, но ще Ви задам въпрос. Постоянно давате за пример Белгия като несъществуваща нация. Казвали сте това на г-н Ван Ромпьой и сега посочихте нещо подобно и на г-н Verhofstadt. Известно ли Ви е на каква основа беше създадена белгийската държава?
<SPEAKER ID="487" NAME="Nigel Farage" AFFILIATION="EFD">
(EN) Г-жо председател, радвам се, че г-н Schulz ми зададе този въпрос.
<P>
Трудността идвам оттам, че, когато създадете изкуствена държава, която съдържа повече от една езикова група - какъвто очевидно е случаят в Белгия - за определен период от време можете да я закрепите като едно цяло, но тази държава, била тя Белгия или Югославия, или пък Европейският съюз, ако има напълно различни езици и култури, просто не може да остане едно цяло. Причината, поради която сте раздразнен относно Белгия, а г-н Ван Ромпьой беше изключително подразнен по същия повод, а това никога не е по вкуса на г-н Verhofstadt, е, че - нима това е лъжа, г-н Schulz - Белгия е умален вариант на целия европейски проект.
<SPEAKER ID="488" NAME="Martin Schulz" AFFILIATION="S&amp;D">
(DE) Г-жо председател, изказването ми ще отнеме само 30 секунди. Интересен е фактът, че представител на партия, която нарича себе си Партия за независимост на Обединеното кралство, не знае, че Кралство Белгия е създадено по предложение на Обединеното кралство.
<SPEAKER ID="489" NAME="Proinsias De Rossa" AFFILIATION="S&amp;D">
(EN) (Въпрос към г-н Farage, зададен чрез вдигане на синя карта съгласно член 149, параграф 8 от Правилника за дейността) Г-жо председател, надявам се, че г-н Farage няма да се обиди от въпрос, зададен от гражданин на Република Ирландия. Мога ли да го запитам върху какво е създадено Обединеното кралство? Разбирам, че се състои от англи, шотландци, уелсци и северноирландци. Нима това не е Съюз на нации? И ако ми позволите да добавя, доста горд съюз?
<SPEAKER ID="490" NAME="Nigel Farage" AFFILIATION="EFD">
(EN) Г-жо председател, това е добър въпрос. Г-н Schulz, напълно сте прав, че Белгия е британско изобретение и британска грешка. Правили сме много през годините. В някои неща сме успявали, други са били грешка, също както и Вашата страна, Германия. Смятам ще се съгласите, че историята на Германия не е безупречно честна.
<P>
Напълно прав сте. Всъщност осигуряването на целостта на Обединеното кралство е било свързано с обезпокоителни събития. Ирландия, мисля, пое по свой път пред 1921 г., доколкото си спомням, когато беше установена независимостта й. Прав сте. Много трудно е да бъдат обединени различни култури. Смятам, че съюзът на Англия, Шотландия, Уелс и Северна Ирландия е работещ съюз към момента, защото по него има съгласие. Ако такова нямаше, народът би настоявал за референдуми, а тези нации ще имат възможност да се отделят. Онова, което искам да кажа обаче, е, че в този Европейски съюз никой няма възможността за отделяне.
<SPEAKER ID="491" NAME="Corien Wortmann-Kool" AFFILIATION="PPE">
(NL) Г-жо председател, Съветът иска да бъде демонстрирана по-голяма амбициозност, за да можем да укрепим конкурентоспособността и да подобрим конвергенцията. Разбира се, това заслужава единствено аплодисменти. Искам да се присъединя към поздравленията към г-н Барозу за начина, по който прие предизвикателството и дойде в Парламента, за да ни разясни пакта за конкурентоспособност - нещо, което дори успя днес да осигури благоразположението на г-н Martin Schulz. Това трябва да бъде казано. Вие приехте предизвикателството заедно с г-н Ван Ромпьой.
<P>
Изглежда обаче, че пред пакта има определени начални трудности, защото по-специално Парламентът трябва да разгледа мащабен законодателен пакет. Това е първият път, когато Парламентът се оказва съзаконодател по отношение на икономическо управление. Ето защо е много важно да свържем нещата, тъй като има известно дублиране. Госпожи и господа, в Парламента сме внесли 2 000 изменения и ако ги разгледаме, ще установим, че те съдържат почти всички аспекти, включени в пакта за конкурентоспособност. Парламентът също така иска да види повече амбициозност и именно това ме тревожи. Как ще обвържем пакта за конкурентоспособност със стратегията "ЕС 2020"? Освен това, г-н Барозу, ще използвате ли активно правото ни на инициатива, за да установите връзка между пакта за конкурентоспособност и законодателния пакет? Ако не съумеете да го направите, Парламентът сам ще приеме предизвикателството в ролята си на съзаконодател.
<SPEAKER ID="492" NAME="Elisa Ferreira" AFFILIATION="S&amp;D">
(PT) Г-жо председател, идвам от страна, която има осемвековна история и въпреки това е в неин интерес в този глобализиран свят да съществува силна Европа и Европа, която може да работи равностойно с Китай, Индия и Съединените американски щати. Кризата, която преживяваме, не е криза в еврозоната: както някои казаха, това е криза на еврозоната. Причината за това е, че единна валута може да функционира единствено когато е налице надеждна и постоянна работа по конвергенцията между различните зони, които са част от нея, по отношение на темпове на растеж, производство и заетост; когато има реална конвергенция. До момента работихме по показатели за номинална конвергенция, а това съвсем не е същото.
<P>
Като такава, Европа има неотложна необходимост да завърши започнатото. За да завърши започнатото - по-специално единната валута - на практика тя трябва да създаде солиден Фонд за стабилност: фонд, който дава възможност на страни, които изпитват трудности, да се възползват от тази конвергенция при лихвени проценти, които са приемливи, а не възпиращи, като не ги принуждава да съкращават стратегическите инвестиции, които правят възможна тази конвергенция, така че да могат да използват растежа си, за да погасят взетите по време на криза заеми.
<P>
Г-н председател, необходима ни е активна Комисия; Комисия, която участва в създаването на този Фонд за стабилност, но и на еврооблигациите, и която се вслушва в посланието, изпратено от Парламента днес чрез новия източник на собствени ресурси, който ще трябва да бъде ефективно укрепване на един очевидно недостатъчен бюджет. Преди малко приехме доклада Podimata, който ясно подкрепя данък върху финансовите сделки. За да оцелее, Европа трябва в този момент да промени курса. Тя се нуждае от силен Парламент, но и от Комисия, която е способна да действа, а не просто да реагира: да поема инициативите, които очакваме с нетърпение, така че този експеримент да не се окаже напразен, а да донесе резултати.
<SPEAKER ID="493" NAME="Sylvie Goulard" AFFILIATION="ALDE">
(FR) Г-жо председател, г-н Барозу, г-н член на Комисията, съгласна съм с много от изказаните становища. Искам само да посоча три думи.
<P>
Първата дума е "уважение": не този Парламент направи Европейския парламент съзаконодател по отношение на икономическото управление. Направиха го правителствата, които предвидиха това в Договора от Лисабон. Като докладчици не считаме, че е правилно да получаваме информация за важни решения, свързани с пакета относно управлението, от Гугъл или англоезичната преса. Първото, което ще поискам от Вас, г-н Барозу, а го искам и от колегите на г-н Ван Ромпьой, които присъстват в залата, е да ни уважавате и да дадете възможност на Парламента да си свърши работата.
<P>
Втората дума е "демокрация". От осемнадесети век насам не е имало случай, в който демократична система да отрича разделението на властите по начина, по който го прави в момента Европейският съвет. Разделението на властите предвижда лица, които вземат решения, и лица, които осъществяват контрол. Съветът, с тайното Ви споразумение, г-н Барозу, в момента си присвоява правото както да взема решения, така и да осъществява контрол, с други думи да не върши нищо.
<P>
Третата дума е "ефективност". Ако продължим да разводняваме съдържанието на предложенията си, ще достигнем до най-малкия общ знаменател и ни е ясно кой е той. Това е Лисабонската стратегия! Това са 10-те години, които ни доведоха до никъде.
<P>
Ще продължим с работата си. Парламентът настоява да бъде уважаван и ще защитава демокрацията и ефективността.
<SPEAKER ID="494" NAME="Miguel Portas" AFFILIATION="GUE/NGL">
(PT) Г-жо председател, преди две седмици международната преса анализира Вашите изявления относно възможността Португалия да се възползва от Европейския инструмент за финансова стабилност (ЕИФС) и счете, че те представляват или са представлявали насърчение. Тъй като г-н Барозу е определено лицето в Комисията, което най-добре разбира реалността в Португалия, ще му задам три въпроса за три искрени отговора.
<P>
Първият въпрос е: какво печели Португалия от това, че ще обърне към ЕИФС и към Международния валутен фонд в сегашния му вид?
<P>
Вторият въпрос е: какви промени на ЕИФС считате за неизбежни с оглед да не бъде допуснато повторение на позорната ситуация, която възникна в Ирландия? Заем при възпиращи лихвени проценти при намалени заплати и продължаващ данъчен дъмпинг, що се отнася до големите дружества.
<P>
Третият и последен въпрос е: как смятате, че ще възвърнем доверието, когато всички свързани с паричната политика решения - и последните очевидни такива на Европейската централна банка - продължават да нанасят вреди на най-уязвимите държави, ипотекирайки растежа?
<SPEAKER ID="495" NAME="Jean-Paul Gauzès" AFFILIATION="PPE">
(FR) Г-жо председател, г-н член на Комисията, госпожи и господа, мога да само да подкрепя казаното от г-жа Goulard по отношение на основните презумции, което означава, че макар да осъзнаваме необходимостта от ефективност и бързина в процеса на вземане на решение, все пак за Парламента е от ключово значение да участва. Само по този начин съгражданите ни, чиито избрани представители сме, могат да разберат какво се случва и то да им бъде обяснено.
<P>
Искам да посоча един съвсем конкретен аспект. Ежедневно получаваме удари от финансовите пазари - на тези финансови пазари, които символизират всичко и нищо, най-често присъстват млади хора, които са се преместили от Game Boy на компютър, без да му мислят много, и все пак успяват да внушат страх в сърцата на държавите ни. Начинът за овладяване на пазарите не е да бъдат премахнати. Не съм част от група, която се стреми да премахне пазарите. Към какво обаче се стремят пазарите? Стремят се да избегнат риска, а правилата на играта при пазарите изискват рискът да бъде прехвърлен на някой друг. Това означава, че даден участник никога няма да бъде доволен, докато е налице риск.
<P>
Мисля, че за да можем да въздействаме на тези финансови пазари, Европа трябва да може да постави много категорични граници, а не да променя посоката през ден и да представя помпозни идеи, които впоследствие никога не биват прилагани на практика.
<P>
За да овладеем този финансов аспект - а това е от жизненоважно значение за стабилността на държавите ни - трябва да съумеем - и тъкмо това е ролята Ви, г-н Барозу, да дадете именно този тласък - да определим ясни цели, ясни мерки и да покажем ясна решимост по отношение на добра икономическа координация.
<SPEAKER ID="496" NAME="Proinsias De Rossa" AFFILIATION="S&amp;D">
(EN) Г-жо председател, умишленото избягване на икономическо управление и на банковата регулация както на национално, така и на европейско равнище ни тласна в тази криза, а кризата е очевидна за всички по отношение на работни места, липса на растеж, загуба на пенсии и т.н. И така, г-н Барозу, а и г-н Оли Рен, не трябва да ме убеждавате, че има нужда от икономическо управление, че то трябва да е силно и че всички държави-членки и по-специално онези от еврозоната трябва да вложат средства в него. Трябва обаче да убедим европейците, че то е необходимо, а начинът да го направим е като гарантираме, че е законно. Гарантираме, че е законно, отказвайки да приемем всяко предложение, което не се основава на Договорите и на общностния метод.
<P>
Няма да е приемливо, ако за това управление се смята, че е в интерес на едно, две, три, четири или пет икономически силни държави. Това е реалността. Ето защо е изключително важно за бъдещето на този Съюз договореното на неформалното заседание на Съвета на 11 март и договореното в края на март да може да бъде подкрепено от широката общественост в Европа.
<P>
Наскоро избраното ирландско правителство има ясен мандат. В програмата, която то прие неотдавна, се казва, че трябва да се отдръпнем от ръба на националната неплатежоспособност (...) Програмата за подкрепа на Европейския съюз и на Международния валутен фонд - към момента - не успява да възстанови доверието в ирландската икономика (...) това означава несигурност относно достъпността на спасителния пакет.
<P>
Ако ми позволите, с това ще завърша. Това е важен аспект. Неуспехът на програмата допринася за по-широка нестабилност на еврозоната.
<P>
(Председателят отнема думата на оратора)
<SPEAKER ID="497" NAME="Sharon Bowles" AFFILIATION="ALDE">
(EN) Г-жо председател, всяка седмица вестниците са пълни с новини за ново или изменено предложение от някоя държава, Европейския съвет и председателя на Комисията. Поздравявам председателя на ЕЦБ, защото той проследи внимателно разискванията и докладите в Парламента и признава насоката и решимостта ни.
<P>
Пактът за конкурентоспособност и неговото развитие е ключовият въпрос тук. Вече разполагаме с по-богат набор от идеи в измененията си на пакета за икономическо управление и затова няма да ни е особено трудно да преминем към процедурата на съвместно вземане на решение, за да слеем резултатите от становищата, които изразяваме в Парламента и в Съвета.
<P>
Не следва обаче да подхождаме избирателно спрямо единния пазар, нито да продължаваме да правим грешки в това отношение. Смисълът на единни пазар не е създаването на крепост, в която има равнопоставеност. Неговият смисъл е външната конкурентоспособност, която може да генерира един голям вътрешен пазар и следователно се намира в тясна връзка с аспекта на възстановяване, съдържащ се в икономическото управление.
<P>
Необходим ни е също така постоянен механизъм за финансова стабилност, който може да се развива в течение на времето в зависимост от управлението и приоритетите. На германците, потресени от въпроса за съюз на трансфер на средства, казвам: погледнете с какво са придружени исканията на собственото ви правителство - рекапитализация на банки и изкупуване на държавен дълг на вторичния пазар. На германските банки ще са необходими десет години, за да признаят обезценените си от кризата активи и това включва държавен дълг. Германските банки няма да спазят нови международни правила за банков капитал и следователно проблемът с трансфера към германски банки също ще стане актуален. Именно поради тази причина ви е необходим този механизъм, както и на цялата еврозона.
<P>
В заключение, що се отнася до лихвените проценти, трябва да бъде постигнат баланс между устойчивост и морален риск.
<P>
(Председателят отнема думата на оратора)
<SPEAKER ID="498" NAME="Diogo Feio" AFFILIATION="PPE">
(PT) Г-жо председател, трудните времена изискват вземането на смели политически решения. Именно това обосновава действията ни и именно по този повод искам да поздравя г-н Барозу за идеите, които той ни представи днес в Парламента. Европейският парламент също декларира ясни становища в няколко доклада по въпроса за еврото и необходимостта от стабилност, както и по проблема за растежа. Не можем да подходим едностранчиво.
<P>
Излизането от кризата изисква например дейността на постоянния фонд да вземе под внимание конкретното положение на отделните държавите-членки, които в момента плащат все по-големи лихвени проценти по публичния си дълг. Тази политика трябва също така да бъде ангажирана и с конкурентоспособността, с по-доброто кредитиране, с данъчна политика, която може да допринесе за привличане на инвеститори; казано накратко, с всичко, свързано със създаването на блага. Също така именно това е причината, поради която се нуждаем от повече европейски институции. Становищата на Европейския парламент бяха ясно посочени, и при това не чрез медиите. Не е сега моментът за идеологически решения, а трябва да се мисли за обществеността. Онова, което тя изисква от нас, са разумни и бързи решения.
<SPEAKER ID="499" NAME="Jacek Saryusz-Wolski" AFFILIATION="PPE">
(EN) Г-жо председател, не сме изправени пред криза на еврозоната, а криза на публичните финанси в някои държави-членки, които просто са част от еврозоната - можеше да бъде и Унгария. Защо тогава трябва да се провежда заседание само на държавните ръководители на страните от еврозоната - 17 на брой - без да са поканени останалите? Защо се създават необосновани разделителни линии, които премахнахме преди шест години чрез разширяване и защо да се създава съюз на две скорости?
<P>
Европейската комисия по Ваше ръководство, г-н Барозу, е пазителят на Договора. Къде в Договора се съдържа основание за това изключване? Защо се изключват желаещите и способните? Защо не се приложат членове 5 и 121, за да се задълбочат фискалната и социалната политики? Защо в рамките на Договорите не се приложи засилено сътрудничество, основано на Договора, с централна роля на Европейската комисия?
<P>
Единният пазар включва 27 държави-членки, а същите държави са изправени и пред предизвикателството, свързано с конкурентоспособността. Председателят на Съвета и на Европейската комисия следва да бъде лидер на Европейския съюз на 27-те, а не секретариатът от избрана група от държави-членки.
<SPEAKER ID="500" NAME="Roberto Gualtieri" AFFILIATION="S&amp;D">
(IT) Г-жо председател, госпожи и господа, вчера вечерта комисията по конституционни въпроси с голямо мнозинство одобри становището на Парламента относно изменението на Договора с цел въвеждане на механизъм за стабилност.
<P>
Текстът предлага промяна на изменението на Договора от Лисабон, определяйки процедура, която, от една страна, гарантира междуправителствения характер на фонда, а от друга страна, обосновава включването на това правило в Договора. Той също така съдържа някои ясни предложения, свързани с функционирането на механизма, чиято цел е да го направят съвместим със задълженията, които Договорът вменява на европейските институции и с необходимостта от наличието на реално икономическо управление, което просто няма да работи, ако беше междуправителствено.
<P>
И за да използвам метафората, която Вие, г-н Барозу, употребихте в последното разискване, Парламентът предлага този междуправителствен вагон да бъде поставен на релсите, върху които се намира композицията на Съюза, и да предостави на Комисията полагащата й се роля при функционирането на тази композиция.
<P>
Какво е становището на Комисията за предложенията на Парламента? Склонна ли е тя да помогне тези предложения да преминат към етапа на преговори през следващите дни?
<P>
(Председателят отнема думата на оратора)
<SPEAKER ID="501" NAME="Pat the Cope Gallagher" AFFILIATION="ALDE">
(EN) Г-жо председател, моята страна, Ирландия, има малка отворена икономика със значителна концентрация на преки чуждестранни инвестиции. Ставката от дванадесет и половина процента за корпоративния данък е от ключово значение за подкрепата на икономическото ни възстановяване, за запазването на работни места и за растеж на заетостта. В резултат на определянето на нисък корпоративен данък осем от водещите технологични дружества в света са избрали да се установят в моята страна. Всяка стъпка в посока към сближаване или хармонизиране на ставката на корпоративния данък в Европейския съюз би нанесла съществени вреди на способността на Ирландия да привлича преки чуждестранни инвестиции, а следователно ще навреди и на способността ни за растеж в посока към икономическо възстановяване.
<P>
Важно е да си припомним, че Ирландия, както и други по-малки държави, географски и исторически е страна от периферията на Европа и ниските данъчни ставки представляват инструмент; инструмент, който е насочен към преодоляване на икономическите ограничения, свързани с периферното разположение на страната. Искам да задам въпрос на г-н председателя. Може ли да потвърди, че съгласно Договора от Лисабон компетентността в областта на данъчното облагане принадлежи на всяка държава-членка?
<SPEAKER ID="502" NAME="Ilda Figueiredo" AFFILIATION="GUE/NGL">
(PT) Г-жо председател, днес, наред с поздравите по повод Международния ден на жената, всички казаха чудесни думи за правата на жените. В момента обаче, когато говорим по икономически и финансови въпроси, доминираща позиция имат финансовите интереси в т.нар. икономическо управление, в което се настоява да бъдат задълбочени критериите от Пакта за стабилност и растеж, като нито за момент не се взимат под внимание специфичните особености на отделните държави, съществените икономически различия, социалните неравенства, безработицата или бедността.
<P>
Следователно онова, пред което ще ни изправи такъв пакт за конкурентоспособност, е влошаването на всички съществуващи социални проблеми. Ще се изправите обаче и пред протестите на работниците, на жените и младите хора, каквито вече се планират в Португалия през следващите почивни дни, по-специално демонстрацията на Общата конфедерация на португалските работници в Лисабон на 19 март. Това е надеждата, че ще постигнем необходимата промяна.
<SPEAKER ID="503" NAME="Jaroslav Paška" AFFILIATION="EFD">
(SK) Г-жо председател, искам в началото да припомня на моя колега, заместник-председателя Ферхойген, че Европейският съюз беше създаден като резултат от постигнато съгласие между независими суверенни държави, които доброволно взеха решение да прехвърлят част от правомощията си на нова институция - Европейския съюз - която те създадоха заедно с цел общото координирано управление на определени правомощия, принадлежащи на суверените държави. Следователно ако европейските държави решат, че желаят да установят общо икономическо управление в рамките на регламентите на Европейския съюз, това трябва да бъде тяхно свободно и доброволно решение, а не директива от Брюксел.
<P>
Що се отнася до пакта, а следователно и до споразумение между суверени държави, свързано с допълнително сътрудничество под егидата на Европейския съюз, тогава всичко е наред. Ако ще има форма на по-тясно сътрудничество в областта на икономическото управление, съвсем естествено е опит за такава да бъде направен първо и най-вече от държавите от еврозоната, които са поели ангажимент да използват обща валута.
<P>
Госпожи и господа, все пак нека не се заблуждаваме. Икономическите регламенти и данъчното законодателство са различни в тези държави и следователно този процес ще бъде много сложен ...
<P>
(Председателят отнема думата на оратора)
<SPEAKER ID="504" NAME="Franz Obermayr" AFFILIATION="NI">
(DE) Г-жо председател, благодаря Ви по-специално, че бяхте така коректна и обявихте предварително списъка с ораторите. Заедно с единната пенсионна възраст предложенията за фискален съюз изискват хармонизиране на ставките на данъка върху продажбите и политиките в областта на заплащането. Това е допълнителна стъпка към икономическо управление и представлява категорична намеса в данъчния суверенитет на държавите-членки. Тя е още по-безочлива поради факта, че Европейският парламент няма да има думата по тези въпроси и че беше възможно обосноваването с член 136 от Договора за Лисабон. Г-жа Меркел и г-н Саркози вероятно ще успеят да наложат предложенията си въпреки несъгласието на други държави от еврозоната.
<P>
Що се отнася до укрепване на спасителния пакет, ясно е, че спекулантите ще запазят способността си за упражняване на натиск върху държавите от еврозоната, които не изпълняват изискванията, без да поемат каквато и да е част от свързания с това риск. Ако има криза, спасителният пакет ще бъде предоставен за ползване. Печалбите ще бъдат приватизирани, а загубите ще бъдат за сметка на обществото и ще се разпределят върху цялата еврозона. Г-н Барозу, казахте, че растежът трябва да бъде разпределен по-справедливо. Искам да Ви попитам: какво е положението с финансовите отговорности? Като резултат от спасителния пакет тежестите ще бъдат разпределени дори още по-несправедливо. Освен това той ще доведе до социални проблеми и безпричинно ще постави в опасност просперитета на нетните вносители.
<SPEAKER ID="505" NAME="Жозе Мануел Барозу" LANGUAGE="PT">
Г-жо председател, бяха зададени конкретни въпроси, свързани с Португалия, на които ще отговаря. Дали Португалия ще се възползва от Европейския инструмент за финансова стабилност (ЕИФС) ще решат португалските органи. Това е суверенно решение на Португалия тъкмо защото е свързано с държавния дълг. Онова, което очевидно мога да ви кажа, е, че прибягването до ЕИФС и до помощ от Международния валутен фонд се разглеждаше като най-краен вариант: ultima ratio. Очевидно е, че ако дадена държава може да избегне прибягването до този механизъм, тя следва да го направи, тъй като използването на тези спасителни средства има цена, и то не само по отношение на репутация. Следователно ако дадена държава може, тя следва да го избягва. Все пак ще повторя, че зависи от националните органи дали да прибягнат до този спасителен фонд или поне да изискат неговото активиране.
<P>
Второ, що се отнася до онова, което ми се иска да видя в ЕИФС, това не е въпрос на обвързване, а въпрос на политика: в Комисията работим активно с държавите-членки, по-специално с онези от еврозоната, за да укрепим капацитета на ЕИФС за отпускане на заеми с цел да разширим приложното поле на дейностите му, включително по-голяма гъвкавост. Някои от тези въпроси са изключително чувствителни от гледна точка на пазарите и затова не ми се струва разумно аз да обявявам намерения, които не са окончателни, а са в процес на обсъждане, що се отнася до еврозоната. Освен това, както ви е известно Комисията ясно представи предложението си за укрепване на ЕИФС и за разширяване на дейностите му, по-специално в своя годишен обзор на растежа.
<P>
Що се отнася до това, дали тази политика следва или може да бъде променена, казвам ви, че не може да бъде променена по отношение на най-уязвимите страни. Би било напълно безотговорно за страни с такова равнище на публичен или частен дълг в този момент да намалят усилията си по бюджетна консолидация и структурни реформи. Когато една държава има толкова високо равнище на дълг, доверието на пазарите трябва да бъде възстановено, защото ако не бъде, икономическото й положение би станало неудържимо. Следователно за да помогнем на държавите, които са най-уязвими в момента, не трябва да им предлагаме миражи или нещо нереалистично: тъкмо обратното, трябва да подкрепим всички разумни усилия, които те могат да предприемат с цел бюджетна консолидация и структурни реформи. Това е единственият начин да получим доверието на пазарите. Разбира се, това не е само усилие от страна на изолираната държава, която се нуждае от общо усилие на еврозоната. Това е, което се разработва при очевидно различни равнища на принос от различните участници.
<P>
Могат да ви кажа, че Комисията прави всичко по силите си, за да вдъхне по-голяма амбициозност. Както обаче знаят уважаемите колеги, Комисията прави предложение, но в крайна сметка окончателното решение се взема от държавите-членки, по-конкретно от онези, които са част от еврозоната, по-специално във връзка с въпроси, които са изключително в националните компетентности, като например тези, за които Договорът не съдържа разпоредби, като например ЕИСФ.
<P>
(FR) Във всеки случай искам да кажа на всички в Парламента, че много от критиките, които чух днес в залата - макар повечето от тях да подкрепяха общия подход на Комисията - са отправени, ако съм разбрал правилно, към конкретни правителства или определени държави-членки. Следователно не аз трябва да се изказвам от тяхно име.
<P>
Онова, което искам да кажа, е, че Комисията представи пакет с предложения за икономическо управление. Изискахме максимално амбициозни цели от правителствата си. Дори в случая на пакета за управление, който моят колега, г-н Рен, и аз представихме, държавите-членки не бяха склонни да приемат първоначалното равнище на амбициозност. Така стоят нещата, защото представихме законодателни предложения.
<P>
Появи се нова идея, а именно пактът за конкурентоспособност, който се опитваме - и тук искам да бъда пределно откровен и да засвидетелствам уважението си към Парламента - да включим максимално подходящо в рамките на общностния подход.
<P>
Изложих пред вас напълно прозрачно усилията на Комисията да направи тази идея, свързана с въздействието на конкурентоспособността, полезна и да създаде добавена стойност било то по отношение на растежа и заетостта -които, както вече казах, остават приоритет на Комисията - или дори да укрепи системата на управление. Разбира се, няма нужда на Комисията да бъде припомняна ролята й на гарант на Договора. Неотклонно сме демонстрирали това, било то във връзка с въпроси на вътрешния пазар, конкуренцията или недискриминацията. Мога отново да ви гарантирам, че Комисията няма да се колебае да използва всички средства, с които разполага, ако се създаде впечатлението, че каквито и да е принципи или правила от Договора са в опасност вследствие на решения, взети или от Европейския съвет, или от която и да било друга институция.
<P>
Именно поради тази причина работата ни е с дългосрочен характер и, разбира се, това е сериозна работа, която вършим с чувство за отговорност. Очевидно, както ви е известно, това е изключително деликатен период за нас, период, в който първото нещо, което правителствата правят всеки ден, е да видят размера на публичните задължения.
<P>
Ето защо казаното от нас има значение. Надеждите, които създаваме, имат значение. Ето защо Комисията изисква от себе си амбициозност и в същото време отговорност при изготвянето на предложенията си, съзнавайки, че те имат поне някакъв шанс да се сбъднат, че не става въпрос само за привличане на общественото внимание, след което се появява разочарованието. Именно това искам да избегна и това трябва да избегне и Комисията. Трябва да избегнем разочарование, или чисто разделение, били те в рамките на еврозоната, или дори в целия Европейски съюз.
<P>
Ето защо мога да ви уверя, че Комисията ще запази високите си амбициозни цели. Понастоящем Комисията казва на всички правителства, че Парламентът трябва да участва в този пакт за конкурентоспособност. Понастоящем Комисията казва на правителствата, че тя трябва да продължи да има определена роля в този пакт за конкурентоспособност, но не поради лоялност към институцията, не от институционален еготизъм, а защото несъмнено считам, че Комисията, както и общностният подход, са гаранция, за да избегнем разделенията между еврозоната и останалата част от Европа. Те са гаранцията за избягване на атаките върху целостта на единния пазар, или за да не бъдат поставяни под въпрос други механизми, като например Пактът за стабилност и растеж. Те представляват реалната гаранция, че ще останем европейци в рамките на Европейския съюз с европейска солидарност.
<P>
Ето защо бях изключително прям и напълно открит. Комисията работи при пълна прозрачност, конструктивно, разбира се, като се опитва да спаси идея, която, ако бъде добре представена и реализирана в рамките на общностен метод, може да добави стойност към усилията ни по отношение на управлението за разлика от онова, което казаха някои от вас. Вярно е, че усилията на правителствата ни вече са по-интензивни, усилията, насочени към постигане на икономико-политическа координация винаги са били част от общия подход на Комисията и на подхода на по-голямата част от членовете на Парламента.
<P>
Следователно това ни предлага възможност. Ако държавните и правителствените ръководители сега са склонни да участват в координацията на икономически политики и дори в определени области, които до момента бяха считани само за национална компетентност, считам, че това следва да бъде приветствано дотолкова, доколкото то допринася добавена стойност за растеж и заетост и доколкото зачита системи на общностно управление. Именно за това става въпрос.
<P>
Считам, че от тази гледна точка разискването беше изключително полезно. Освен това считам, че посланието от Парламента достигна до Европейския съвет. Председателят Buzek го предаде предишния път, когато присъстваше на Европейския съвет. Смятам, че по отношение на ключовите въпроси както Комисията, така и Парламентът ще отстояват твърдата позиция на защита на общностния подход, като са уверени, че това е единственият начин Европа да постигне целите, които сме си поставили в еврозоната, за стабилност, а и за растеж и заетост в целия Съюз.
<SPEAKER ID="508" NAME="Председател">
Разискването приключи.
<P>
Писмени изявления (член 149)
<SPEAKER ID="508" NAME="João Ferreira" LANGUAGE="PT">
Драмата, на която ставаме свидетели за пореден път, придобива болезнена повторяемост и разкрива същността на този Европейски съюз: за това, кой в крайна сметка диктува правилата и от името на кои групи по интереси. В тази драма, както обикновено, няма недостиг на основни персонажи, второстепенни персонажи и обикновени статисти. Така нареченият "пакт за конкурентоспособност", изготвен от Германия и Франция като подло налагане спрямо всички останали страни от еврозоната и който първоначално беше отхвърлен от създателите си, сега бива представен и защитаван в Европейския парламент от председателя на Европейската комисия г-н Барозу. Това се случва след като г-н Барозу преди седмици разкритикува канцлера Меркел за това, че не признава ролята на Комисията. Сега става ясно каква в крайна сметка е ролята на Комисията и на нейния председател. Горепосоченият пакт, за който сега председателят Барозу ни казва, че не трябва да бъде разделян от целта за заетост и растеж, представлява явен реваншистки поход срещу трудовите и социалните права чрез атака върху заплащането, чрез увеличена пенсионна възраст, чрез опити за унищожаване на колективното договаряне и чрез премахване на социални права. Това също така е опит да бъде наложена явна присъда, предвиждаща икономическа зависимост от колониален тип върху държави като Португалия.
