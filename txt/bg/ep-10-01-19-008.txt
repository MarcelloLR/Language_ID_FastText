<CHAPTER ID="008">
Второ преразглеждане на Споразумението за партньорство АКТБ-ЕС (Споразумението от Котону) (разискване)
<SPEAKER ID="151" NAME="Председател">
Следващата точка е докладът на Eva Joly, от името на комисията по развитие, относно второто преразглеждане на Споразумението за партньорство АКТБ-ЕС (Споразумението от Котону).
<SPEAKER ID="152" NAME="Eva Joly" LANGUAGE="FR">
Г-н председател, г-н член на Комисията, госпожи и господа, преразглеждането на Споразумението от Котону ни дава възможност да извлечем поуки от кризите, с които се сблъскваме: икономическата и финансовата криза, социалната или продоволствената криза, изменението на климата, енергийните предизвикателства и продължаващата крайна бедност.
<P>
Господстващият икономически модел на неконтролиран, свободен пазар и начинът ни на живот не просто показаха недостатъците си, но всъщност предизвикаха тези безпрецедентни многоизмерни кризи. Ето защо ние трябва щателно да преразгледаме всички наши политики.
<P>
Според мен представеният днес доклад, одобрен единодушно от членовете на комисията по развитие, е първата крачка към така необходимото преразглеждане.
<P>
Основното условие, което трябва да спазваме, е последователността. Търговската политика, рибарството и селското стопанство на Европейския съюз следва да се формират последователно по начин, който да гарантира устойчиво развитие, за да се борим с бедността и да гарантираме сносен стандарт на живот и доходи за всеки гражданин.
<P>
Със съжаление трябва да ви кажа, че това не се случва днес. Разглеждайки търговията като крайна цел, а не като средство, което да служи на политиката за развитие, Европейският съюз жертва населението на развиващите се страни заради интересите на мултинационалните предприятия. Поради е това твърде логично, че преговорите по споразуменията за икономическо партньорство предизвикват противоречия сред правителствата на държавите от Африка, Карибския и Тихоокеанския басейн (АКТБ), професионалните съюзи и гражданското общество, които ги считат за заплаха за икономиките на тези държави.
<P>
Селското стопанство е един от най-проблематичните въпроси и продължава да бъде ужасно пренебрегван в сътрудничеството между Европейския съюз и държавите от АКТБ. Въпреки че селските райони и селскостопанският сектор обхващат повече от 60% от населението и работните места, делът им в европейските фондове за държавите от АКТБ на практика е равен на нула.
<P>
Това трябва да се промени. Как можем да изкореним бедността, без да превръщаме продоволствения суверенитет в приоритет? Селското стопанство трябва да бъде в центъра на политиките за развитие на Европейския съюз. Да се помогне на развиващите се страни и местните фермери да гарантират продоволствения си суверенитет е просто от съществено значение, още повече че днес продоволственият суверенитет, както и демократичната легитимност на правителствата на тези държави, са застрашени от едно ново и особено тревожно явление - придобиването от страна на чуждестранни инвеститори на обработваеми земи след покачването на цените на храните през 2007 г.
<P>
Китай, Саудитска Арабия и дори Катар понастоящем притежават хиляди хектари в развиващите се страни. Европейският съюз и държавите от АКТБ трябва да се справят с този проблем, който би могъл да предизвика яростни конфликти и гладни бунтове, по-конкретно, като превърнат достъпа до природни ресурси, включително земя и вода, в основно и неотменно право на местното население.
<P>
Друг въпрос, който силно ме вълнува, е този за зоните на "данъчен рай". Последиците от тях са достатъчно неприятни за развитите страни, но са дори по-неблагоприятни за икономиките и политическите институции на развиващите се страни. Счита се, че незаконните финансови потоци, допуснати в резултат на зоните на "данъчен рай", превишават почти десет пъти размера на официалната помощ за развитие.
<P>
Прекратяването на изтичането на средства е въпрос на последователност и надеждност. Първа стъпка в тази посока може да бъде подписването на обвързващо споразумение, с което да се изиска от мултинационалните предприятия автоматично да декларират реализираните печалби и платените данъци във всяка държава, в която осъществяват дейност, като по този начин се ограничат злоупотребите и претърпените от развиващите се страни загуби.
<P>
Накрая, бих искала да използвам разискването, за да изтъкна още веднъж недостига на демократичност в процеса на преразглеждането, във връзка с което не се проведоха консултации с нашите парламенти. Следва обаче да се затвърди ролята на Съвместната парламентарна асамблея АКТБ-ЕС.
<P>
Г-н председател, г-н член на Комисията, госпожи и господа, надявам се, че преговарящите страни ще използват предоставената им възможност да направят необходимите изменения относно партньорството и да го превърнат в успех, от който ще се възползва най-вече населението на държавите от АКТБ.
<SPEAKER ID="153" NAME="Vital Moreira" LANGUAGE="PT">
Г-н член на Комисията, госпожи и господа, комисията по международна търговия, чийто председател имам честта да бъда, реши да изрази становище по текущото преразглеждане на Споразумението от Котону поради две причини.
<P>
На първо място, търговията е важна област от отношенията между държавите от Африка, Карибския и Тихоокеанския басейн (АКТБ) и Европейския съюз. Второ, Споразумението от Котону доведе до новите споразумения за икономическо партньорство, които по същество са търговски споразумения.
<P>
Поради тези причини ние взехме решение да участваме с доклад, чийто докладчик съм аз.
<P>
В доклада ние засягаме две неща: първо, зачитането на разпоредбите на споразуменията за икономическо партньорство и създадените съгласно тях институции за парламентарен контрол като Карибския форум на държавите от АКТБ (Карифорум), и второ, прилагането на полезните взаимодействия, като в същото време се зачита автономността на двете институции. С други думи, да зачитаме полезните взаимодействия в рамките на Съвместната парламентарна асамблея, която действа между Европейския съюз и държавите от АКТБ и новите междупарламентарни институции за споразуменията за икономическо партньорство.
<SPEAKER ID="154" NAME="Карел де Гухт" LANGUAGE="EN">
Г-н председател, аз оценявам много високо интереса, който проявявате към второто преразглеждане на Споразумението от Котону. С много голям интерес прочетох и доклада на комисията за развитие, в който е направен умел анализ на спорните въпроси. По време на целия процес наш приоритет е да информираме Парламента, което и правихме през последните месеци.
<P>
Преговорите набират скорост и вече навлизат във финалната си фаза, а следващата съвместна среща на посланиците ще докаже ползата от обсъжданията. Ние напредваме към извънредната съвместна среща на министрите, с която ще завършат преговорите през март, както предвижда Споразумението от Котону.
<P>
Нека сега споделя с вас някои наблюдения, свързани с доклада. Преди всичко той вече доказа полезността си, подкрепяйки някои позиции на Европейския съюз. Нека споменем само някои от тях: вашата позиция относно укрепването на националните парламенти на държавите от АКТБ, относно Международния наказателен съд и други въпроси, свързани с правата на човека, потвърди нашата позиция в преговорите. По същия начин споделяме значението, което придавате на изменението на климата и продоволствената сигурност, и то ще бъде отразено в окончателния резултат.
<P>
Бих искал да насоча вниманието ви към четири въпроса, като започна със значимостта на парламентарното измерение, въплътено в Съвместната парламентарна асамблея, на което докладът придава голяма важност. Комисията се ангажира да укрепва парламентарното измерение в Споразумението от Котону. Ето защо нашето намерение не е да отслабваме ролята на Съвместната парламентарна асамблея. Напротив, предложението на Комисията трябва да се разглежда в по-широк контекст на нарастващи функции за парламентарен надзор с оглед, по-конкретно, на съществуващите и бъдещите споразумения за икономическо партньорство (СИП) и програмите на Европейския фонд за развитие. Ние следва да гарантираме максимално полезно взаимодействие между СИП и създадените по Споразумението от Котону институции, включително между регионалните срещи на Съвместната парламентарна асамблея и парламентарните органи на СИП. На този начален етап намаляването на пленарните заседания на Съвместната парламентарна асамблея би имало смисъл. Комисията обаче приема, че този въпрос трябва да се съгласува с най-засегнатите страни и поради това е готова да преразгледа позицията си. В същото време ние бихме искали да научим повече от Парламента за това, как той вижда ролята на Съвместната парламентарна асамблея и функционирането й в променящата се политическа и институционална среда.
<P>
Въвеждането на СИП предвижда не само необходимостта от гарантиране на полезно взаимодействие между споразуменията и институциите, създадени съгласно Споразумението от Котону, но изисква и обновяване на търговските разпоредби на споразумението, тъй като търговският режим в него е остарял. Ние се договорихме с партньорите от АКТБ, че ще продължим преговорите относно регионалните споразумения за икономическо партньорство. Във връзка с това аз като член на Комисията, отговарящ за развитието, бих желал да подчертая, че не е желателно от политическа гледна точка, нито е осъществимо от правна гледна точка да се включат едностранните търговски режими на ЕС, като Общата система за преференции (GSP) или Разширената обща система за преференции (GSP+), в Споразумението от Котону, както е предложено в проектодоклада, тъй като те зависят от автономните схеми на Европейския съюз. За разлика от това, Комисията приветства призива в Споразумението от Котону да се обърне повече внимание на въпросите на търговията и развитието като цяло, и по-конкретно на помощта за търговията.
<P>
В доклада си вие изразявате загрижеността си, че сключването на СИП и засилената регионализация могат да подкопаят съгласуваността в групата на държавите от АКТБ. Комисията счита, че регионалното обособяване в рамките на споразумението от Котону е по-скоро възможност, отколкото заплаха. Регионалната интеграция е от решаващо значение за развитието на държавите от АКТБ и ние трябва да включим този факт в споразумението, за да подкрепим по-ефективно усилията им за постигането на тази цел. Това по никакъв начин не означава разпадане на групата АКТБ и нашите партньори от АКТБ до голяма степен споделят този подход.
<P>
Нека сега накратко се спра на секторните политики, на които обръщате специално внимание в доклада си. Ние напълно споделяме значимостта на изменението на климата и възобновяемите източници, които вече са включени в настоящото преразглеждане. Също така ние ще засегнем продоволствената сигурност в регионалното измерение.
<P>
Вие подчертавате и значението на доброто управление в данъчната и фискалната област. Доброто управление е основен принцип на Споразумението от Котону. Въз основа на член 9 от Споразумението от Котону Комисията понастоящем подготвя нова политика относно доброто управление в данъчната област в контекста на сътрудничеството за развитие. Ние се стремим да включим тези аспекти и в текущия процес на преразглеждане. Ето защо аз мога да потвърдя, че ние споделяме една и съща цел с вас, а именно - да създадем справедлива, ефективна и насърчаваща растежа данъчна система и ефикасни данъчни администрации, както и да засилим участието на развиващите се страни в международните дейности, свързани с данъчната област.
<P>
Накрая, аз отчитам и вашето неодобрение по отношение на това, че Комисията не е провела консултации с широк кръг участници, преди да започне процесът на преразглеждане, а именно по параграфи 2 и 8, като съм напълно съгласен, че в бъдеще отношенията АКТБ-ЕС след 2020 г. следва да се уреждат след обширни консултации, по възможност под формата на зелена книга. Ние ще трябва да оценим резултатите от текущия процес на преразглеждане като основа за това и като форма на извлечените поуки.
<SPEAKER ID="155" NAME="Cristian Dan Preda" LANGUAGE="RO">
Аз бих желал преди всичко да поздравя г-жа Joly за подготовката на този доклад. Областите, които той засяга, са изключително важни от гледна точка на гарантирането, че Споразумението от Котону продължава да бъде основата за солидно партньорство с държавите от АКТБ, както и приложим инструмент на фона на новите предизвикателства, пред които са изправени тези държави.
<P>
Преговорите се водят в обстановка, която, както всички знаем, е трудна и сложна. От една страна, държавите от АКТБ са силно засегнати не само от икономическата и финансовата криза, но и от липсата на продоволствена сигурност и последиците от изменението на климата. От друга страна, съществува и институционално предизвикателство за всички страни в преговорите, което е свързано с разглеждането по подходящ начин на тенденциите към регионализация на отношенията между държавите от АКТБ и Европейския съюз. Ние трябва да гарантираме отсега нататък, че преразгледаният текст ще съдържа всички елементи, необходими за сътрудничеството, насърчаващо ефективното развитие, което да допринесе за постигането на Целите на хилядолетието за развитие в държавите от АКТБ.
<P>
Аз искам да подчертая също, че предложих пет изменения от името на групата на Европейската народна партия (Християндемократи). Считам, че те ще дадат по-добре нюансиран прочит на някои от предложенията, съдържащи се в доклада. Например важно е за нас в параграф 29 да настояваме за концепцията за собствеността във връзка с обработваемата земя.
<P>
В допълнение на темата за създаване на механизъм, който да задължи транснационалните корпорации да декларират реализираните печалби, аз считам, че това трябва да се уреди на международно равнище. В параграф 25 е важно да се посочи ясно, че проблемът с продоволствената сигурност следва да се разглежда по последователен начин като част от политиката за развитие на Европейския съюз. Накрая, изразената в параграф 31 позиция относно споразуменията за реадмисия с трети страни не отразява виждането на групата на Европейската народна партия (Християндемократи) по този въпрос.
<SPEAKER ID="156" NAME="Harlem Désir" LANGUAGE="FR">
Г-н председател, госпожи и господа, аз също бих желал да поздравя г-жа Joly за свършената работа по доклада, както и за това, че тя взе под внимание мнението на групата на Прогресивния алианс на социалистите и демократите в Европейския парламент и въпреки че отново внесохме някои изменения, ние виждаме нашия принос за решението, което тя представи.
<P>
За нашата група партньорството между Европейския съюз и държавите от АКТБ е част от ангажимент с историческо значение, който трябва да запази специфичните си характеристики, без да губи силата си, дори при необходимост да се спазят определени правила, като например тези на Световната търговска организация (СТО). Ние сме заинтересовани в максимална степен това партньорство да съхрани, по-специално, съответствието на всички политики на Европейския съюз - търговска, бюджетна политика - с целите в областта на развитието, но и във връзка с подпомагането на мира, сигурността, демокрацията и правата на човека в държавите от АКТБ.
<P>
Не става въпрос за налагане на модел, а за съвместна работа с тези държави, за да гарантираме развитието им, което трябва да е устойчиво развитие. От тази гледна точка е много важно преразглеждането на споразумението да ни даде възможност да отчетем новите елементи от последните пет години - борбата срещу изменението на климата, трансфера на технологии, помощта за развитието на възобновяемата енергия, борбата с продоволствените кризи и оттук по-силния акцент върху сътрудничеството ни в областта на селското стопанство, продоволствения суверенитет, борбата срещу финансовото дерегулиране, доброто фискално управление и борбата срещу зоните на "данъчен рай". Ние виждаме нашия принос във всички тези области.
<P>
Искам да подчертая две неща. Търговията: с прилагането на споразуменията за икономическо партньорство някои разпоредби на Споразумението от Котону ще станат излишни, но ние сме заинтересовани в него все пак да се упоменава, че търговските клаузи и търговските режими, които облагодетелстват държавите от АКТБ, не трябва да са по-неблагоприятни от предходните. На нас ни се струва, че ние следва да включим Общата система за преференции, междинните споразумения за икономическо партньорство и всички тези разпоредби в преразглеждането на Споразумението от Котону.
<P>
Накрая, що се отнася до емиграцията - колегите от групата ни ще наблегнат на този въпрос - ние сме действително заинтересовани да се каже, че споразуменията за миграцията запазват правата на мигрантите и не можем да приемем транзитни режими за държави, които не гарантират зачитането на човешките права.
<SPEAKER ID="157" NAME="Louis Michel" LANGUAGE="FR">
Г-н председател, г-н член на Комисията, аз също бих желал да поздравя г-жа Joly за точността и безкомпромисността на нейния доклад, както и за изключително адекватния анализ, който се съдържа в него.
<P>
Второто преразглеждане на Споразумението от Котону следва да разшири законодателството от Ломе, като в същото време консолидира единството, сближаването и солидарността между държавите от АКТБ. Разбира се, споразумението трябва да гарантира, че тези държави ще са в състояние да контролират политиката си на развитие.
<P>
Впоследствие планирането, преразглеждането и контролът на споразумението трябва да бъде и в правомощията на парламентите на държавите, които са наши партньори. Зная, че това очевидно е огромно предизвикателство, но мисля, че ние трябва да положим специални усилия и да насърчим парламентите. Това е предвиждане, което трябва да споделим съвсем открито с органите на властта в партньорските ни държави. Както знаете, някои правителства не са склонни да насърчават парламентарните разисквания в държавите си.
<P>
Призовавам също така за демократичен контрол, както и за укрепване на ролята на Съвместната парламентарна асамблея АКТБ-ЕС, а именно чрез включване в Споразумението от Котону на клаузи, които ще позволят на Съвместната парламентарна асамблея да получава документи, свързани с националната и регионалната стратегия, за да се провеждат разисквания по тях. Считам, че в бъдеще много по-систематично трябва да се провеждат консултации с националните и регионалните парламенти във връзка с процеса на изготвяне на документите по регионална и национална стратегия.
<P>
Бих искал да кажа няколко думи за организацията на работата на Съвместната парламентарна асамблея. Считам, че трябва да запазим и в бъдеще двете сесии. Преминаването към една сесия би било изключително негативно послание към нашите партньори. Регионалните срещи следва вероятно да се организират на по-къси интервали; във връзка с това на 25 януари ще направя някои конкретни предложения до Бюрото на Съвместната парламентарна асамблея.
<P>
От съображения за последователност и ефективност аз настоявам парламентарните органи, отговорни за контрола на СИП, да са съставени от членове на Съвместната парламентарна асамблея, за да се гарантира по-добре измерението, свързано с развитието. Освен това аз Ви поздравявам за бележките, г-н член на Комисията, тъй като Вие пределно ясно заявихте това като следващия член на Комисията, отговарящ за търговията. Аз нито за минута не се съмнявам във Вашата искреност, когато казвате, че искате да осигурите включването на свързаното с развитието измерение в споразуменията за икономическо партньорство.
<P>
Накрая, преразглеждането на Споразумението от Котону следва да осигурява увеличаване на помощта и финансирането за държавите от АКТБ, което ще подпомогне предприемането на необходимите мерки в борбата срещу изменението на климата.
<SPEAKER ID="158" NAME="Nirj Deva" LANGUAGE="EN">
Г-н председател, ние говорим и говорим. Не спираме да говорим за облекчаване на бедността. Това е десетият Европейски фонд за развитие. Ние наляхме около 350 млрд. евро за т. нар. облекчаване на бедността, а в същото време знаем, че тя се увеличава.
<P>
Защо се получава така, че за държавите от АКТБ ние имаме политики и програми, каквито никога не сме имали в собствената си европейска история? Областите Брюксел и Брабант не станаха по-богати и не премахнаха бедността по начина, който се опитваме да приложим и в държавите от АКТБ. Ние създадохме благосъстояние в Европа, като натрупахме богатство. Как създаваме благосъстояние в държавите от АКТБ?
<P>
Госпожа Joly по много интересен начин установи, че има изтичане на капитал. Тя казва, че това, което даваме на тези държави, е осем пъти по-малко от това, което изтича от там. Защо този капитал не се използва в самите държави? Защо не създадем условия този капитал да остане в самите държави, за да създава работни места и благосъстояние? Докато не отговорим на тези въпроси, ние прахосваме парите на нашите данъкоплатци, без всъщност да помогнем и на един човек да се избави от бедността.
<SPEAKER ID="159" NAME="Gabriele Zimmer" LANGUAGE="DE">
Г-н председател, моята група подкрепя доклада на г-жа Joly. Ние призоваваме да се вземат предвид, наред с другото, следните проблеми: включването на последиците от изменението на климата и на необходимите мерки за адаптиране на държавите от АКТБ; загрижеността на държавите от АКТБ, че регионалните преговори на Европейския съюз с групите от тези държави ще подкопаят солидарността сред общността АКТБ; и възможността за подпомагане на инвестициите, необходими в областта на публичните услуги и публичната инфраструктура, с кредити на ЕИБ въз основа на Споразумението от Котону. В същото време ние сме против включването на квоти за връщането на мигранти от Европейския съюз в държавите от АКТБ като част от преговорите.
<P>
Първото преразглеждане на Споразумението от Котону получи политическо измерение. Сега става дума за парламентарното измерение, поради което ние считаме за неразумна идеята броят на сесиите на Съвместната парламентарна асамблея АКТБ-ЕС да се намали на веднъж годишно.
<SPEAKER ID="160" NAME="Krisztina Morvai" AFFILIATION="NI">
(HU) Аз бях шокирана, когато по време на конференция по въпросите на храните видях плакат, носен от африканската делегация, който гласеше "Не хранете Африка". Би било добре за нас да осъзнаем, че това, от което се нуждае Африка, не е помощ, а правото на самоопределение в продоволствената област. Интересен е фактът, че африканското население и селскостопански производители имат същите интереси, както и източноевропейските посткомунистически селскостопански производители и население, или дори, ако стигнем докрай, френските селскостопански производители и население, а именно - потребността на местните фермери да решават какво да произвеждат, как да го произвеждат и продават на местния пазар. А интересът на местното население е да има възможност да се храни със здравословна храна, която е местно производство и е с добро качество. Идеите за либерализиран световен свободен пазар, от една страна, и правото на самоопределение в продоволствената област, от друга, принадлежат на две различни системи на логика. В това отношение ние следва да застанем по-решително на страната на самоопределението в продоволствената област.
<SPEAKER ID="161" NAME="Filip Kaczmarek" AFFILIATION="PPE">
(PL) Г-н председател, второто преразглеждане на Споразумението от Котону се случва в много интересно време, тъй като то позволява анализ на съдържащите се в него разпоредби в светлината на бързо променяща се действителност. В периода след предишното преразглеждане през 2005 г. наблюдавахме много явления - кризите в икономическата, продоволствената, енергийната и финансовата област, както и промените, настъпили в резултат на преговорите за климата и отражението им върху развиващите се страни.
<P>
Това, което трябва да заинтригува членовете на Европейския парламент обаче, е ролята на Съвместната парламентарна асамблея и потенциалните опити да се ограничи честотата на сесиите и ролята й. Аз съм изключително доволен от изявлението на члена на Комисията, че Европейската комисия няма такива намерения. Това е важно, защото нито Европейският парламент, нито Съвместната парламентарна асамблея и парламентите на държавите от АКТБ взеха участие в процеса на вземане на решения, който доведе до измененията в споразумението.
<P>
Друг важен въпрос е регионализацията на отношенията ЕС-АКТБ, и по-конкретно, характерът на регионализацията. Аз не съм против нея, но съм убеден, че регионалните срещи на Съвместната парламентарна асамблея не трябва да заместват пленарните сесии. Впрочем, вероятно би било по-естествено, ако решенията за структурите и принципите на работа на Асамблеята се вземат от самата нея, а не от страните по споразумението.
<P>
Аз одобрявам изразеното в доклада желание да се засили ролята на националните парламенти. Г-н Michel се изказа по този въпрос. В бъдеще ние бихме желали всички представители на държавите от АКТБ, които участват в работата на Съвместната парламентарна асамблея, да бъдат членове на националните парламенти, а не представители на правителствата.
<P>
Еднакво важно е да се даде възможност на националните парламенти на държавите от АКТБ да играят значителна роля в сътрудничеството в областта на развитието, в подготовката и осъществяването на програмите, както и в наблюдението и оценката на предприетите действия Това обяснява необходимостта от достъп до стратегически документи. Освен това аз съм съгласен, разбира се, че функциите не следва да се дублират и че допълняемостта и полезното взаимодействие между споразуменията за икономическо партньорство и Съвместната парламентарна асамблея е изключително важно.
<SPEAKER ID="162" NAME="Véronique De Keyser" AFFILIATION="S&amp;D">
(FR) Г-н председател, член 13 от Споразумението от Котону не е преразглеждан от 2000 г. Той засяга една чувствителна тема - диалога между Европейския съюз и държавите от АКТБ относно имиграцията, справедливото отношение към имигрантите, принципите за забрана на връщането, основните причини за имиграцията и, накрая, борбата срещу незаконната имиграция и реадмисия, като това са двата аспекта, към които Европейският съюз е насочил най-вече усилията си.
<P>
Мъчителното отсъствие на обща имиграционна политика, която е достойна и съответства на ценностите, които Европа твърди, че отстоява, рискува да засили при планираното преразглеждане на член 13 проблема с репресиите и преследването на незаконните имигранти. Трагичният пример с двустранното споразумение между Италия и Либия, което доведе до недопустими хуманитарни ситуации, изглежда не е обезкуражило усърдието на онези, които искат да направят по-безкомпромисен член 13, за да подсилят раздела за борбата срещу незаконната имиграция.
<P>
Освен това в някои региони, имам предвид Калабрия, незаконните имигранти сега се преследват открито и безцеремонно. Вместо да действаме въз основа на опасенията, породени от настоящата криза, ние трябва да изтъкваме полезното взаимодействие, което следва да се установи между имиграцията и развитието.
<P>
Ако държавите от АКТБ се нуждаят от помощ, за да тласнат икономиката си нагоре, ние самите имаме нужда от имиграцията, за да посрещнем кризата, която ни сполетя. Ето защо ние трябва да се съсредоточим върху законната имиграция и мобилността. Това са единствените защити срещу враждебните настроения, които тихомълком пускат корени в нашите държави.
<SPEAKER ID="163" NAME="Niccolò Rinaldi" AFFILIATION="ALDE">
(IT) Г-н председател, г-н член на Комисията, госпожи и господа, като либерални демократи ние искаме да се възползваме от преразглеждането на Споразумението от Котону, за да потвърдим идеята за новаторство, която се подкрепя и от държавите от АКТБ, а когато говоря за новаторство, аз имам предвид преди всичко отстояването на политиките, които могат да акцентират и да позволят по-голяма свобода.
<P>
Най-напред свободата следва да се разбира като свобода от бюрокрацията, която се разраства все повече в държавите от АКТБ и е постоянна пречка за икономическия растеж. Свободата следва да е и възможност, преди всичко, за студентите да се обучават в чужбина, като аз считам, че ние трябва да се възползваме от възможността, предоставена ни от преразглеждането, и да предприемем амбициозна програма за помощи за обучение. Свободата следва да се изразява и в разпространението на нови информационни технологии, така че интернет, по-конкретно, да се превърне в придобивка, която е възможно най-широко достъпна.
<P>
Накрая, тя следва да позволява свободно движение на работници по такъв начин, че да се сложи край на сериозните случаи на стълкновения, на които се позова г-жа De Keyser, когато говореше за двустранните договори. Споразумението от Котону, което е пряк наследник на това от Ломе и Яунде, има дълга история. Преди време то проправи пътя и ако сега успее да се справи с новите предизвикателства, то отново ще има успех с огромната си роля.
<SPEAKER ID="164" NAME="Мария Неделчева" AFFILIATION="PPE">
(FR) Г-н председател, г-н член на Комисията, бих искала, на първо място, да поздравя г-жа Joly за качествения доклад.
<P>
Действително преразглеждането на Споразумението от Котону трябва да е възможност най-после да се даде критична оценка и въз основа на извлечените поуки да се предложат решения за подобряване на неговото прилагане, функциониране и влияние. Във връзка с това ясното открояване на приоритетите е изключително важно.
<P>
Искам да подчертая три неща. Преди всичко ние трябва да направим съдържанието на политическия диалог по-ясно. Ние не бива да изпускаме от поглед укрепването на мира, предотвратяването и уреждането на конфликтите, но привеждането в действие на съществуващите инструменти и разширяването на пълномощията в борбата срещу трафика на малокалибрени оръжия и наркотици са предизвикателства, които ако веднъж бъдат реализирани, ще имат положително влияние в политически, икономически и социален аспект.
<P>
На второ място, изключително важно е сключването на гъвкави и балансирани споразумения за икономическо партньорство, които следва да са съобразени с регионалното развитие. Следва да се обръща повече внимание на основни сектори, като селското стопанство, възобновяемата енергия и заетостта на младите хора. Постоянният диалог с местното население ще позволи да се направят адекватни корекции.
<P>
На последно място, жизненоважна е институционалната рамка. Осигуряването на по-добра спойка между различните опорни точки на споразумението е абсолютно необходимо. Укрепването на правомощията на Съвместната парламентарна асамблея и националните парламенти автоматично ще доведе до по-прецизен демократичен контрол и най-вече до много по-голяма прозрачност.
<P>
В заключение, всеки инструмент, независимо дали е нов, или преработен, следва да съхрани основните принципи и духа на споразумението и ние преди всичко не трябва да забравяме основната цел, а именно - премахване на бедността, като в същото време дадем своя принос за устойчивото развитие и постепенното интегриране на държавите от АКТБ към световната икономика.
<SPEAKER ID="165" NAME="Michael Cashman" AFFILIATION="S&amp;D">
(EN) Г-н председател, лаконичността на изказа е признак за остроумие. Поздравления, г-жо Joly; поздравления, г-н член на Комисията. Парламентът постави в центъра преговорите утвърждаването на принципа на неподлагане на преговори на клаузите, свързани с правата на човека, както и санкциите при незачитане на подобни клаузи, наред с другото, по отношение на дискриминацията, на основание на пол, раса или етнически произход, религия или убеждения, увреждане, възраст, сексуална ориентация и по отношение на хората, носители на СПИН и ХИВ.
<P>
Съобщиха ми, г-н член на Комисията, че някои държави-членки не искат това изменение, но за Парламента то е от жизненоважно значение. Правата на човека, както добре знаете, често се накърняват твърде сериозно и това е основно заради партийни политически изгоди. Защитата на основните права е в центъра на вниманието на Европейския съюз и поради това следва да е и в центъра на нашите отношения с държавите от АКТБ.
<P>
Г-н член на Комисията, Вие вероятно за последен път излизате пред нас като отговорник за настоящия си портфейл, така че аз бих искал да Ви кажа сърдечно благодаря от името на Парламента. Вие бяхте непоколебим защитник на правата на човека и ценностите на ЕС и аз Ви пожелавам всичко най-хубаво на новия Ви пост. Благодаря Ви.
<SPEAKER ID="166" NAME="Maria Da Graça Carvalho" AFFILIATION="PPE">
(PT) Преразгледаният вариант на Споразумението от Котону засяга основни проблеми като устойчивото развитие и постепенното интегриране на държавите от АКТБ към световната икономика. Проблеми като изменението на климата, енергийната сигурност, обучението и образованието са от съществено значение за развитието на тези държави.
<P>
В същото време глобалното затопляне може да предостави и възможности. Цената на възобновяемата енергия, с която разполагат тези държави, е от съществено значение за тяхното икономическо и социално развитие, като им позволява да се движат в посока на енергийна независимост, така че да могат да се справят със световната криза.
<P>
Инвестициите в образованието и обучението са еднакво важни при борбата с бедността, безработицата, емиграцията и "изтичането на мозъци", като те ще помогнат за развитието на икономиката в тези държави.
<P>
В заключение, бих искала специално да спомена малките островни държави, които са особено уязвими и нестабилни. С оглед на това при прилагането на Споразумението от Котону следва да се вземат предвид Стратегията от Мавриций и Плана за действие от Барбадос, които предвиждат редица мерки в подкрепа на развиващите се островни държави с цел постигане на устойчиво развитие.
<SPEAKER ID="167" NAME="Diogo Feio" AFFILIATION="PPE">
(PT) Г-н председател, Парламентът беше свикан точно в този момент, за да се произнесе по второто преразглеждане на Споразумението от Котону.
<P>
Позволете ми обаче да изтъкна трудностите, пред които е изправена Хаити в този момент. Положението там изисква международна солидарност, действия и внимание. Разбира се, моите мисли са насочени към онези, които загубиха живота си, както и към живеещите в действително отчайващи условия.
<P>
От гледна точка на обсъжданата днес тема ние знаем, че Споразумението от Котону цели установяването на рамка за сътрудничество, която ще формира съвместната реакция на АКТБ-ЕС по отношение на глобализацията, ще допринесе за мира и сигурността и ще подпомогне демократичната политическа атмосфера.
<P>
Преразглеждането от 2005 г. прави няколко стъпки в правилната посока. Въпреки това трябва да се положат още усилия. Световната икономическа и финансова криза, проблемите с климата и нарасналите разходи за храна и енергия са причините за новата преразгледана версия.
<P>
Повече няма да гласувам за това Европейският съюз да поддържа и когато е възможно да увеличава равнището на помощта, отпускана на държавите от АКТБ. Съгласен съм с аргумента, че националните парламенти на тези държави трябва да се включат в процеса на преразглеждане на споразумението на този етап и в бъдеще, и отново изтъквам необходимостта те да бъдат приканени да направят това.
<SPEAKER ID="168" NAME="Mario Mauro" AFFILIATION="PPE">
(IT) Г-н председател, госпожи и господа, една от целите на второто преразглеждане на партньорското споразумение следва да е да насърчава култура на отговорността. Ще бъде много трудно да я постигнем без помощта на организациите на гражданското общество, недържавните субекти, а също без парламентите. Всъщност не считам, че е възможно да създадем политики, които напълно отговарят на реалните потребности на заинтересованите общности.
<P>
Вторият основен аспект е хуманитарната помощ. Предоставената през последните 40 години сума от 300 млрд. щатски долара не донесе никакъв резултат, имайки предвид, че растежът на африканския континент през този период е под 0,2% годишно.
<P>
Това е апокалиптичен сценарий, който международната общност трябва да започне да осъзнава. Тя трябва най-после да подходи към проблема на развиващите се страни като към проблем, който е истински наш, който засяга нас, ежедневния живот на нашите общности, и с който трябва да се справяме ден след ден заедно с местните институции, които са в безкрайно търсене на проблясък на легитимност.
<P>
Накрая ми позволете да подчертая, че инвестирането в човешки капитал означава, че ние се стремим да разберем това, че най-големият ресурс за възстановяването са самите хора, които живеят при трудни условия. Именно те носят отговорността за спасяването на континента от пропастта и от нас зависи да обърнем внимание на проблемите на тези държави с ясната цел за общото благо, което е в интерес не само на държавите от АКТБ, но и в наш интерес, и бъдещето на нашите граждани.
<P>
Ние следва да разчитаме на хората, вместо на парите, на съдържанието, вместо на рекламата. Това ще ни позволи да приложим стратегиите си по най-добрия начин.
<SPEAKER ID="169" NAME="Zuzana Roithová" AFFILIATION="PPE">
(CS) Г-н член на Комисията, госпожи и господа, аз нееднократно критикувах факта, че националните парламенти и неправителствените организации в развиващите се страни не са включени в процеса на вземане на решения относно помощта за развитие и нямат достъп до стратегически документи. Това трябва да се коригира по време на новото преразглеждане на Споразумението от Котону. Новото споразумение следва да включва и ангажираност от страна на отделните правителства и парламенти за изграждане на функциониращи данъчни системи в техните държави. Това е важно и за двете договарящи се страни. Държавите от АКТБ в крайна сметка се нуждаят от собствени стандартни фискални администрации, т. е. планирани данъчни постъпления за своите собствени цели за развитие. Това от своя страна ще подпомогне Европейския съюз в борбата срещу злоупотребата със зоните на "данъчен рай", срещу избягването на данъци и незаконното изтичане на капитали.
<P>
Като заместник-председател, отговарящ за правата на човека, аз настоявам международните договори да съдържат и клаузи, свързани с правата на човека, като това се отнася не само за държавите от Африка, Карибския и Тихоокеанския басейн. Със съжаление отбелязвам, че докладът на г-жа Joly, който в други аспекти е добър доклад, не съдържа такова изискване. Настоятелно призовавам Комисията и испанското председателство да коригират това.
<SPEAKER ID="170" NAME="Rareş-Lucian Niculescu" AFFILIATION="PPE">
(RO) Разискваният днес доклад засяга много проблеми, свързани с продоволствената сигурност в държавите от АКТБ. Считам, че ние не можем да говорим по тази тема, без да вземем предвид някои факти, отнасящи се до европейското селско стопанство.
<P>
Европейският съюз може и дори следва да играе ролята на регулатор на световните пазари. Ако Европа намали селскостопанското си производство, увеличеният внос на храни би допринесъл в значителна степен за покачването на световните цени на храните. Ето защо производството на храни в Европейския съюз трябва да се поддържа на постоянно равнище за благото на европейците, както и за благото на гражданите на държавите от АКТБ и останалите държави.
<P>
Ето защо аз смятам, че въпросите, свързани с продоволствената сигурност на по-бедните страни, са тясно свързани и с бъдещето на Общата селскостопанска политика в Европа.
<SPEAKER ID="171" NAME="Isabelle Durant" AFFILIATION="Verts/ALE">
(FR) Г-н председател, аз също бих желала да изразя моята подкрепа за изключително добрия доклад на колегата, г-жа Joly. Партньорството между АКТБ и ЕС е по-необходимо от всякога, а трагедията в Хаити показва до каква степен то е незаменимо и определено трябва да бъде заздравено.
<P>
Необичайно е да обсъждаме всичко това с члена на Комисията, който днес отговаря за развитието, но утре ще оглави търговията, и именно по тази причина бих искала да направя три предложения.
<P>
Първо, както казаха и други преди мен, когато става дума за парламентарния контрол и за Асамблеята, ние следва да продължим да провеждаме две годишни срещи, а не да намаляваме броя им до една среща годишно.
<P>
Второ, защо не подложим споразуменията за икономическо партньорство с държавите от АКТБ на парламентарен контрол, вместо на строго търговска логика, така че и в този случай парламентите да бъдат включени и държани отговорни за контролирането на последиците за населението от споразуменията за икономическо партньорство и за защитаването на техните интереси в тази рамка?
<SPEAKER ID="172" NAME="João Ferreira" AFFILIATION="GUE/NGL">
(PT) Г-н председател, г-н член на Комисията, госпожи и господа, преразглеждането на Споразумението от Котону следва да насърчава промяна в политиката на Европейския съюз в областта на сътрудничеството и помощта за развитие. Тази политика следва да е насочена към истинско сътрудничество и солидарност и да спомогне за насърчаването на независимото и суверенно развитие на държавите от АКТБ.
<P>
Има безброй механизми, посредством които се гарантира, че много от тези държави остават обект на господство и подчинение. Задушаващият външен дълг, изплатен няколко пъти, и все пак, винаги нарастващ, играе основна роля в установяването на подобни отношения.
<P>
Натискът от страна на Европейския съюз за прилагане на споразуменията за икономическо партньорство, които в основата си са свободни търговски споразумения, се отразява на текущите приоритети на Европейския фонд за развитие, който трябва да се инспектира, и е показателен за пътя, който сега се следва. Това е път, който цели да наложи на тези държави отношения, основани на зависимост и подчинени на интересите на мултинационалните предприятия, което води до прекомерно използване на техните ресурси, така че да обслужват интереси, които не се споделят от гражданите им.
<P>
Помощта за развитие не трябва да зависи от изпълнението на споразуменията за икономическо партньорство. Опасенията и възраженията на държавите от АКТБ трябва да бъдат зачитани, наред с приоритетите, начертани от тях.
<SPEAKER ID="173" NAME="Franz Obermayr" AFFILIATION="NI">
(DE) Г-н председател, ще кажа направо: мисля, че няма много смисъл в параграф 31 от настоящото предложение за второ преразглеждане на споразумението. Също така съм против този вид щафета, която се получава в резултат на различните споразумения за реадмисия на мигрантите, посредством които въпросните хора се прехвърлят от една държава в друга. Във връзка с това определено е необходимо такива "каскадни споразумения" да бъдат по-добре уредени на международно равнище. Според мен дори е по-важно тази ситуация изобщо да бъде избегната. Затова считам, че идеята за улесняване издаването на циркулярни визи на хората от държавите от АКТБ е погрешна. Ето защо нека подкрепим идеята тези държави да си помогнат сами. Нека насърчим самодостатъчността. Нека превърнем обектите на благотворителност в производители с чувство на себеуважение. Това със сигурност ще сложи край на социалната емиграция и бягството от социалната бедност.
<SPEAKER ID="174" NAME="Georgios Papanikolaou" AFFILIATION="PPE">
(EL) Г-н председател, този следобед беше проведено разискването относно тежкото и невъобразимо бедствие в Хаити и начина, по който Европа може да помогне, за да облекчи страданието на жертвите. Разискването следва да ни напомня, и това е причината да взема думата на тазвечершното заседание, че е необходимо да подходим към споразуменията с държавите, които срещат сериозни икономически проблеми и са особено уязвими към природни бедствия, както трагедията в Хаити доказа, по коренно различен начин в сравнение с другите икономически споразумения, сключени от Европейския съюз. Говорим за държави, в които царят бедност, нищета и епидемии. Говорим за държави, в които терминът хуманитарна криза е на път да се превърне в правило.
<P>
Ето защо е наша отговорност и наш дълг, наше кредо, основополагащ камък на Европейския съюз - да поставим човешкия живот над всичко друго, а чак след него всички технически и икономически измерения. Ето защо всичко, което разисквахме днес - бюрокрацията, техническите въпроси, трябва да бъдат решени възможно най-бързо.
<SPEAKER ID="175" NAME="Hans-Peter Martin" AFFILIATION="NI">
(DE) Г-н председател, когато мисля за Карибите, в съзнанието ми изникват две картини: настоящото огромно бедствие в Хаити и предвид дългите години работа в Парламента - неговите членове, които се наслаждават на лукса по време на срещите на Съвместната парламентарна асамблея АКТБ-ЕС.
<P>
След дългото разискване, по време на което бяха казани важни неща, би могло да се изпрати съвсем конкретен сигнал и отчитайки ситуацията в Хаити, да се пропуснат следващите едно или две разточителни заседания на Съвместната парламентарна асамблея АКТБ-ЕС в тези държави и чистата печалба да се използва за действително подпомагане на жертвите. Това би било само капка в морето, но ще е символично и ще покаже, че ние наистина заставаме зад многото хубави думи, изречени в Парламента.
<SPEAKER ID="176" NAME="Crescenzio Rivellini" AFFILIATION="PPE">
(IT) Г-н председател, госпожи и господа, Асамблеята на държавите от АКТБ е особено важна в настоящата политическа конюнктура, в която глобализацията, малко или много, е разделила света на държави, произвеждащи продукти, и такива, произвеждащи идеи, което поражда миграция на работници, както,естествено, и на стоки.
<P>
В сърцевината на този процес е Средиземноморието, истинската ос между Европа и държавите от АКТБ. Ето защо правилата на Споразумението от Котону трябва да се адаптират към новото положение и аз предлагам - по молба на президента на Република Италия, Джорджо Наполитано, който официално подкрепя това предложение - децентрализираното седалище или фиксираната годишна среща на Асамблеята на държавите от АКТБ да се състоят в най-мултиетническия, най-средиземноморския европейски град, който е и географски близо до държавите от АКТБ - Неапол.
<P>
Ето защо аз повтарям - отново по молба на президента на Република Италия - препоръчвам да обсъдим това предложение в новите споразумения. Още повече че то има предимството да сближи Европа с нейните граждани и хората от Южна Италия, която е истинската логистична платформа в Европа, що се отнася до държавите от Средиземноморието.
<SPEAKER ID="177" NAME="Janusz Wojciechowski" AFFILIATION="ECR">
(PL) Г-н председател, позволявам си да поискам думата, след като чух речта на г-н Niculescu, и искам категорично да подкрепя споделените от него размишления - че в нашите икономически отношения с други държави, включително с тези от АКТБ, ние не следва да се абстрахираме от продоволствената сигурност на европейското общество. По повод отношенията ни с държавите от АКТБ можем да си припомним реформата на пазара на захар, която се състоя под благородния лозунг за подкрепа на тези държави, но всъщност значително влоши положението за селскостопанските производители и потребителите в Европейския съюз, а и не беше голяма помощ за държавите от АКТБ. Нека винаги помним продоволствената сигурност, както и нашето общество, което има нужда от нея.
<SPEAKER ID="178" NAME="Карел де Гухт" LANGUAGE="EN">
На първо място, що се отнася до Общата система за преференции (GSP) и Разширената обща система за преференции (GSP+), принципно ние нямаме нищо против те да бъдат включени в Споразумението от Котону, но следва да осъзнаем, че са едностранни, а Споразумението от Котону има силата на договор. Ето защо аз мисля, че е много трудно да ги включим в Споразумението от Котону, но може би ще успеем да намерим формула, която да направи връзката им по-задължаваща.
<P>
(FR) Демократичен контрол - няколко оратори поискаха практиката на провеждане на две годишни пленарни заседания да бъде запазена. Комисията е готова да преосмисли гледната си точка по този въпрос, но вероятно все пак бихме могли да се съгласим регионалните срещи да съвпаднат, доколкото е възможно, с едно или две от пленарните заседания предвид това, че всички заседания на Европейския парламент, заедно с тези на другите институции, съставляват огромен брой срещи. Поради това по принцип съм съгласен с идеята за две пленарни заседания, но нека се опитаме да ги доближим до регионалните.
<P>
Няколко оратори говориха и за характера на споразуменията за икономическо партньорство. По този термин постигнахме съгласие, но всъщност ние по-скоро трябва да говорим от гледна точка на споразуменията за партньорство за развитие, като аз мисля, че това ще направи и обсъждането с държавите от АКТБ по-лесно. Смятам, че е възможно това да направи разискването малко по-открито. Във всички случаи, ако Европейският парламент постигне съгласие на някакъв етап за нова Комисия, чийто член съм аз, ще направя всичко възможно в рамките на моите правомощия тези споразумения да бъдат успешни и тя да присъства на сесиите на Съвместната парламентарна асамблея.
<P>
Имаше някои въпроси от фискалната област. Мисля, че вече я засегнах в моето встъпително изказване и наистина считам, че е важно, че тя се превръща в решаваща тема на нашите обсъждания с държавите от АКТБ, но също и между нас, тъй като - нека говорим сериозно, а аз знам, че и испанското председателство има засилен интерес към тази тема - ако наистина искаме да направим нещо, трябва да имаме куража да се застъпим с нашите общества за тези развиващи се страни. Проблемът не възниква само там, той възниква, по-специално, и дори бих казал преди всичко във взаимоотношенията между Европа и нейните общества и промишлените отрасли в развиващите се страни. Това е процес в развитие и аз разбирам, че испанското председателство също ще прояви инициативност в това отношение.
<P>
Миграция.
<P>
(EN) По отношение на член 13 и двете страни искат актуализиране на миграцията. Във връзка с член 13 Комисията е представила балансирано и съгласувано предложение, което стъпва върху трите стълба на сътрудничеството в областта на миграцията и развитието, законната и незаконната миграция и реадмисията. Разгледаните в доклада аспекти са надлежно взети под внимание. Всички области заслужават еднакво внимание. В момента текат преговори и ние сме оптимисти относно постигането на съгласие, ако балансът между трите стълба се запази.
<P>
Г-н Cashman направи забележка по отношение на дискриминацията. Той не е в залата в момента, но аз смятам, че е напълно прав. Сексуалната ориентация беше част от елементите, предложени от Комисията и ние й отдадохме голямо значение, но също така трябва да сте наясно, както е наясно и Комисията, че в някои държави от АКТБ хомосексуализмът е забранен със закон. Неотдавна ние представихме становищата си на президентите на Бурунди и Уганда заради въведените от тях дискриминационни закони, но това е доста чувствителна тема и аз мисля, че в определен момент ще трябва да се заемете с нея. Едната възможност е, че вие настоявате, че текстът е много чист и вероятно няма да постигнем съгласие по него; а другата е може би, че формулировката не е толкова конкретна. Езикът на Обединените нации не е толкова конкретен, но би обхванал и сексуалната ориентация. Това е въпрос, който следва да се обсъжда по-подробно по време на преговорите. Мисля, че отговорих на повечето повдигнати въпроси, дори и да се окаже, че говорих твърде дълго.
<SPEAKER ID="181" NAME="Eva Joly" LANGUAGE="FR">
Г-н председател, г-н член на Комисията, госпожи и господа, след влизането в сила на Споразумението от Котону бедността не е намаляла. Ето защо ние се провалихме в нашата мисия за развитие. Нещо трябва да се промени с това второ преразглеждане.
<P>
Приятно ми е да споделя, че има твърде голям консенсус относно мерките, които предлагам, и мисля, че една от тях, която можем да използваме, за да изкореним бедността, е действително да се борим със зоните на "данъчен рай" и да използваме този инструмент, за да направим, каквото можем. В Европейския съюз и в региона на АКТБ ние можем да принудим мултинационалните предприятия да декларират във всяка отделна държава размера на печалбите и данъците си.
<P>
Това е искане и в международен мащаб. Много години ще минат обаче, преди това искане да бъде удовлетворено на международно равнище. Така че нека използваме възможностите, които ни предоставя това споразумение, за да установим това правило в Европа. Ето защо ви моля да отхвърлите предложеното изменение на параграф 16, но да запазите първоначалната формулировка, която ни призовава да въведем ред в собствения си дом.
<P>
В същия дух, това, което можем да направим, е да накараме нашата инвестиционна банка да предприеме действия, свързани със зоните на "данъчен рай". Ние трябва да забраним инвестициите на Европейския фонд за развитие в дружества, които не реализират печалбите си в държавите, където осъществяват дейност, а предпочитат зоните на "данъчен рай".
<P>
Такъв беше случаят в Замбия, където изключително големи инвестиции на стойност 46 млн. щатски долара, мисля, бяха насочени в мината Мопани например. Това по никакъв начин не подобри живота на жителите на Замбия; по-скоро то подобри живота на акционерите, които се облагодетелстваха от помощта. Ето защо това дава точно обратен резултат. А то е в рамките на нашите правомощия. Ние можем да променим мандата на нашата банка. Затова нека направим всичко възможно и не отлагаме нещата за утре. Нека предприемем действия в тази посока.
<P>
Освен това има принципи, които трябва неотклонно да следваме, като правата на човека и правата на мигрантите, и аз настоятелно ви призовавам да запазим предложената от мен формулировка на член 31 и да не потушаваме протестите срещу двустранните споразумения, които в действителност представляват прехвърляне на външен изпълнител на функциите, свързани с управлението на миграционните потоци.
<P>
(Ръкопляскания)
<SPEAKER ID="182" NAME="Председател">
Разискването приключи.
<P>
Гласуването ще се проведе утре (сряда, 20 януари 2010 г.).
<P>
Писмени изявления (член 149)
<SPEAKER ID="183" NAME="Corina Creţu  " LANGUAGE="RO">
Второто преразглеждане на Споразумението от Котону представлява възможност да се оценят областите, позволяващи некоректни или неефективни изменения, а също е и времето, когато могат да се направят поправки в споразумението в съответствие с развитията в процеса на глобализация. Изправени сме пред многобройни предизвикателства, породени от икономически и социални явления, като икономическата и финансовата криза и въоръжените конфликти, както и предизвикани от негативната тенденция, свързана със здравето на населението, която се доказва от увеличаващия се брой на хората, инфектирани със заразни болести (туберкулоза, СПИН, малария), и все по-големия брой жертви на насилие и природни бедствия. Има и предизвикателства, свързани с изменението на климата, които са и по-трудно контролируеми, като всички тези предизвикателства спешно налагат да се помогне на населението на развиващите се държави да стане по-устойчиво към системните социални недостатъци. Това също така предполага, че предложението за сътрудничество за развитие е насочено в по-голяма степен към основните елементи на системите за обществено здравеопазване и образование. Вследствие на това аз мисля, че е от жизненоважно значение да откроим тези аспекти по-добре, като включим раздел I "Стратегии за развитие" в част 3 от споразумението.
<SPEAKER ID="994" NAME="Martin Kastler  " LANGUAGE="DE">
Г-н председател, госпожи и господа, аз ще гласувам в подкрепа на доклада, тъй като мисля, че задълбочаването на сътрудничеството между Европейския съюз и държавите от АКТБ в рамките на споразуменията за партньорство е важно. Независимо от това, бих искал да отбележа, че докладът съдържа формулировката "защита на сексуалното и репродуктивно здраве". И все пак какво стои зад тази фраза? Означава ли най-вече осигуряване на физическото и психическото здраве на хората по отношение на всички сфери на човешката сексуалност и репродуктивност, например чрез противодействие на сексуалното насилие и гениталното осакатяване? На второ място, означава ли достъп до информация за това, което се нарича семейно планиране? Или на трето място, включва ли абортите? В миналото Комисията и Съветът са внесли разяснение във връзка с въпроси на членове на Европейския парламент, че "сексуалното и репродуктивно здраве" не включва абортите. Точно така виждам и аз нещата. Поради това мисля, че е важно да изясним, че терминът "сексуално и репродуктивно здраве на жените" не се използва в контекста на абортите и затова предлагам съответното пояснение в текста на споразумението.
<SPEAKER ID="184" NAME="Siiri Oviir  " LANGUAGE="ET">
Днес на дневен ред е второто преразглеждане на Споразумението от Котону, подписано през 2000 г., като целта на преразглеждането е да се приемат редица изменения в споразумението, които ще ни помогнат да постигнем целите, заложени в него: премахване на бедността, икономическо развитие и постепенно интегриране на групата държави от Африка, Карибския и Тихоокеанския басейн към световната икономика. Следва да се отбележи, че след последното преразглеждане на Споразумението от Котону през 2005 г. положението в световен мащаб се характеризираше с много нови явления (например финансовата криза, изменението на климата, нарастващите цени на храните и енергията и т.н.), като всички те засягат пряко държавите от Африка, Карибския и Тихоокеанския басейн. Напълно съм съгласен с мнението на докладчика, че всички тези явления биха могли, ако не се справим с тях по подобаващ начин в процеса на преразглеждане на споразумението, да затруднят постигането на целите на Споразумението от Котону и Целите на хилядолетието за развитие до 2015 г. Както е добре известно, държавите от Европейския съюз и АКТБ днес постигнаха съгласие относно областите и разпоредбите, които ще бъдат преразгледани в Споразумението от Котону, като всичко гореспоменато също беше взето отчасти под внимание. За съжаление, това означава, за наша тревога, че Европейският парламент, Съвместната парламентарна асамблея АКТБ-ЕС и парламентите на държавите-членки и на държавите от АКТБ не са включени в процеса на вземане на подходящите решения, което се отразява в значителна степен върху прозрачността и надеждността на преразглеждането на споразумението. Моето мнение е, че за да се засили демократичната легитимност и вътрешната отчетност, следва да се увеличи ролята на Европейския парламент, на Съвместната парламентарна асамблея АКТБ-ЕС и на парламентите на държавите-членки от ЕС и държавите от АКТБ в процеса на преразглеждане на споразумението.
