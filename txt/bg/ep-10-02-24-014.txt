<CHAPTER ID="014">
Приоритети на ЕП с оглед заседанието на Съвета на ООН по правата на човека (Женева, 1-26 март 2010 г.) (разискване)
<SPEAKER ID="102" NAME="Председател">
Следващата точка са изявленията на Съвета и на Комисията относно приоритетите на ЕП с оглед заседанието на Съвета на ООН по правата на човека (Женева, 1-26 март 2010 г.).
<SPEAKER ID="103" NAME="Диего Лопес Гаридо" LANGUAGE="ES">
Г-н председател, Европейският съюз се подготвя за първата сесия на Съвета на ООН по правата на човека през тази година в Женева (Брюксел) и в столиците на трети държави.
<P>
Съветът по правата на човека е форум за обсъждане на положението с правата на човека във всички региони на света и на усилията на международната общност за подобряване на положението с правата на човека, което е един от принципите, един от елементите, една от основните характеристики на духа на Европейския съюз - това, което му дава неговата истинска идентичност в света.
<P>
Председателството на Съвета е поело ролята, която трябва да играе много сериозно в този момент. Приело е предизвикателствата, с които Европейският съюз много сериозно трябва да се справи по време на сесиите на Съвета по правата на човека. Доказателство за това е, че първият заместник министър-председател на испанското правителство Мария Тереза Фернандес де ла Вега - в настоящия случай действаща като представител на председателството на Съвета на Европейския съюз - ще посети заседанието на високо равнище от предстоящата 13-а сесия на Съвета по правата на човека.
<P>
Затова председателството ще има активно присъствие в работата на Съвета.
<P>
Ние ще защитим позициите на Европейския съюз по въпросите със специални последствия за многобройните държави-членки и, освен националните инициативи, Европейският съюз ще внесе резолюции за отделните държави.
<P>
Продължаваме да считаме, че Съветът трябва да разполага с инструменти, за да може да защитава правата на човека, да може да реагира при случаи на сериозни нарушения на правата на човека съответно или чрез мандат от отделните държави - какъвто е случаят с Бирма или с Корейската народнодемократична република - или чрез конкретни мандати в дадена държава, както се надяваме да бъде с Демократична република Конго.
<P>
Такива случаи трябва да бъдат наблюдавани от международната общност и от Съвета по правата на човека, ако искаме Съветът да запази своя авторитет.
<P>
Една от точките от дневния ред на предстоящите сесии на Съвета засяга въпрос, който ще обсъдим по-късно следобед в друга точка, а именно специалните сесии относно Газа и доклада "Голдстоун". Европейският съюз счита - както ще заявим още веднъж по-късно - че докладът представлява надежден анализ. Европейският съюз подчерта значението на провеждането на адекватни, надеждни изследвания за възможни нарушения на международното право в областта на правата на човека и на международното хуманитарно право.
<P>
Накрая, искам да се спра на въпроса за прегледа на Съвета на ООН по правата на човека.
<P>
Тази година ще бъде решаваща за преговорите относно прегледа на работата на Съвета на ООН по правата на човека, който ще се реализира по-конкретно през 2011 г.
<P>
Европейският съюз започва да работи по изготвянето на ясно становище, което възнамерява да утвърди, на ясна стратегия за Съюза с оглед да можем да запазим активната роля и ангажимента за закрила и зачитане на правата на човека.
<P>
Във всеки случай е ясно, че Европейският съюз ще продължи да защитава независимостта на Службата на върховния комисар на ООН по правата на човека, както винаги е правил, заедно с независимостта на специалните процедури, участието на неправителствени организации в Съвета по правата на човека, възможността на Съвета да се занимава със сериозни нарушения на правата на човека от ключова важност и с въвеждането на мандати по държави.
<P>
Испания и испанското председателство знаят, че са поели ротационното председателство в изключително важен момент за Съюза и за ООН по отношение на закрилата и насърчаването на правата на човека в света.
<P>
Договорът от Лисабон също откри нов етап по отношение на външните действия на Съюза, както и в много други области, и ние се надяваме, че нашата съвместна работа под ръководството на върховния представител ще направи позицията на Европейския съюз още по-ясна при защитаване на основните принципи на работата на Съвета по правата на човека. Също така се надяваме, че в етапа на работа за постигане на по-активен, прозрачен и ефективен Съвет ще се използват предимствата от преходния етап, през който Съюзът преминава под ръководството на председателство - понастоящем представлявано от мен - което ще направи всичко по силите си, за да гарантира, че отсега нататък пътят, поет от Съюза и от Съвета, ще води към една и съща цел - насърчаването и закрилата на правата на човека в света.
<SPEAKER ID="104" NAME="Кристалина Георгиева" LANGUAGE="EN">
Г-н председател, считам, че първата ми поява в Парламента днес логично се свързва с въпросите относно правата на човека, тъй като това изцяло съответства на приоритетите на моя ресор.
<P>
Комисията категорично се присъединява към виждането на испанското председателство, като искам да добавя две групи забележки към това, което беше представено по отношение на приоритетите на предстоящата сесия и на начина, по който ЕС ще приведе своята дейност в съответствие с тези приоритети.
<P>
Първата се отнася до тематични въпроси. Европейският съюз и държавите от Латинска Америка работят съвместно по проекторезолюция относно правата на детето с конкретно подчертаване на борбата срещу сексуалното насилие над деца. Комисията е силно разтревожена от увеличаването на сексуалното насилие в зони на конфликт и в кризисни ситуации и от разрастването му по отношение на най-уязвимите, особено децата. В съответствие с Европейския консенсус относно хуманитарната помощ ЕС ще гарантира, че въпросът е разгледан надлежно в резолюцията.
<P>
ЕС също така ще участва активно в група по правата на лицата с увреждания. Съществува много ясна връзка с вътрешните политики на ЕС, тъй като скоро ще приключим процеса на присъединяване към Конвенцията на ООН за правата на хората с увреждания.
<P>
Друга тематична област от специален интерес е правото на прехрана, което е в съгласие с постигането на Целите на хилядолетието за развитие, а така също и с правата на вътрешно разселените лица, които за разлика от бежанците не са достатъчно защитени от международните конвенции. Ще бъдем настойчиви, що се отнася до този проблем.
<P>
Втората забележка, която искам да направя, се отнася до подкрепата на ЕС за приемането в пленарна зала на докладите от общите периодични прегледи на държавите, преминали през този процес през декември. Това е много важен момент, при който държавите, преминали през прегледа, могат да дадат гласност на ангажиментите, които поемат за подобряване на положението с правата на човека. Същевременно държавите може да решат да поискат международна помощ за изпълнението на тези ангажименти. Комисията оставя изцяло открита възможността за обсъждане с партньорите на начините и средствата за подпомагане на изпълнението на препоръките от прегледите.
<P>
От първостепенно значение, както вече беше подчертано от испанското председателство, е фактът, че въздействието на този процес зависи преди всичко от прозрачността и откритостта, показани от държавите-членки на ЕС, защото ние можем да бъдем ефективни единствено като водим и даваме личен пример.
<SPEAKER ID="105" NAME="Laima Liucija Andrikienė" LANGUAGE="EN">
Г-н председател, приветствам факта, че Европейският парламент ще приеме резолюция относно предстоящата сесия на Съвета по правата на човека. Също така приветствам факта, че Европейският парламент ще изпрати делегация в Съвета по правата на човека, тъй като в нашите препоръки до Съвета на Европейския съюз обикновено се поставя на обсъждане начинът, по който да се подобри работата на Съвета по правата на човека и да се засили ролята на Европейския съюз в него.
<P>
Тринадесетата сесия е най-важната, която ще се проведе през 2010 г., като тя ще включва срещи на високо равнище и разговори с министри от правителствата по редица важни въпроси, които вече бяха споменати от члена на Комисията и от министъра, например въздействието на световната финансова криза върху положението с правата на човека навсякъде по света.
<P>
Приветстваме факта, че нашите американски партньори са силно ангажирани в работата на Съвета по правата на човека. Въпреки това трябва да отбележим със загриженост, че някои държави се опитват да вземат под контрол целия процес и да подкопаят авторитета на Съвета по правата на човека. Иран предупреди, че може да се кандидатира в изборите за място в Съвета по правата на човека. Ще е много жалко, ако Иран бъде избрана, тъй като това всъщност ще увеличи броя на държавите в Съвета по правата на човека с проблемна репутация по отношение на правата на човека. В такъв случай Съветът по правата на човека би рискувал да стане толкова неактивен и неефективен, колкото и неговият предшественик - Комисията по правата на човека. С други думи, авторитетът на Съвета по правата на човека като такъв е изложен на риск и затова трябва да направим всичко по силите си, за да запазим този авторитет.
<SPEAKER ID="106" NAME="Richard Howitt" LANGUAGE="EN">
Г-н председател, искам да започна с това, че поздравявам Парламента за участието му в инициативите на ООН. През есента лобирахме в Ню Йорк за назначаването на нов заместник-генерален секретар с оглед издигане на приоритета за правата на човека в ООН, а следващия месец ще бъдем отново в самия Съвет по правата на човека - не само за провеждане на диалог с представителите на ЕС, но също така за работа с трети държави като част от общоевропейските усилия да се насърчи зачитането на правата на човека в останалата част на света. Гордея се с това, че в Женева виждаме как Европа е застъпник на правата на човека и при работата, която се очаква да започне през юни тази година, в нашата резолюция днес се заявява, че трябва да бъдем застъпници на по-нататъшната реформа на самия Съвет по правата на човека.
<P>
Съветът остава прекалено политизиран и нашият текст днес с право съдържа критика към онези делегати, които цинично се наредиха с колите си пред сградата на ООН в Женева в 6 часа сутринта, за да влязат първи и да запълнят списъка на ораторите, за да помогнат на Шри Ланка с предложение за "непредприемане на действия", за да се избегнат критиките за нарушенията, извършвани в тази държава, и да се избегне общото настроение за обсъждане на Съвета по правата на човека - че той трябва да работи през цялата година, за да разглежда тежките нарушения на правата на човека, когато и където и да бъдат извършени. В Парламента ние сме съгласни с много от принципите, изложени от испанското председателство по отношение на бъдещата реформа, и искам да се присъединя към моята приятелка г-жа Andrikienė, като кажа, че Съветът ще получи още един смъртоносен удар, ако следващия път Иран, с нейната ужасна репутация по отношение на правата на човека, бъде избрана без никаква съпротива, както някои се страхуват, че ще стане.
<P>
Най-трудният тест по правата на човека за дадена държава е когато я обвиняват за нарушения на тези права. Ето защо съм изключително доволен, че на организационната среща в Женева, проведена на 18 февруари, и Европейският съюз, и САЩ се изказаха в подкрепа на съвместното изследване на практиките по отношение на тайното задържане, този път представено на Съвета по правата на човека. Ние не винаги сме съгласни с критиките, но винаги трябва да бъдем отворени за тях, ако очакваме и другите да направят същото.
<SPEAKER ID="107" NAME="Kristiina Ojuland" AFFILIATION="ALDE">
(ET) Г-жо върховен представител, г-жо член на Комисията, ние от групата на Алианса на либералите и демократите за Европа (ALDE) искаме Европейският съюз да има видимо присъствие на предстоящата 13-а сесия на Съвета на ООН по правата на човека. Като съавтор на настоящата резолюция искам да обърна специално внимание на параграфи 9 и 13 от резолюцията, в които се разглеждат въпроси относно Иран.
<P>
За нас, групата ALDE, е неприемливо, че Съветът на ООН по правата на човека не може - за да не казвам, че не иска - да реагира с необходимата бързина на кризите в областта на правата на човека в Афганистан, Гвинея, Иран, Йемен и Ирак. Същността на Съвета по правата на човека, който обединява всички държави в света, се състои в постоянно наблюдаване на положението с правата на човека на територията на всички държави-членки и незабавно реагиране при всяко влошаване на положението.
<P>
Сегашното вяло разглеждане на положението дава ясен знак за слабостта и неспособността на организацията да изпълни задоволително целите, които сама си е поставила. Слабостта на организацията се вижда още от кандидатурата на Иран в изборите за Съвета на ООН по правата на човека през май 2010 г., което е доста комично. Самата мисъл за това е абсурдна, като се имат предвид безпомощните опити на теократичния режим в Иран да потуши гражданските вълнения, обхванали цялата държава, използвайки репресивния апарат. Единствената възможност е да се обвини цялата международна общност.
<P>
Ние зачитаме избора на иранския народ, но целта на нашата критика е постигането на по-добро бъдеще за него. Призоваваме върховния представител на Съюза по въпросите на външните работи и политиката на сигурност и заместник-председателя на Комисията към заемане на твърда позиция по въпроса и упражняване на силен натиск върху ООН.
<SPEAKER ID="108" NAME="Heidi Hautala" LANGUAGE="FI">
Г-н председател, Европейският съюз има голяма възможност да одобри мярка за укрепване на международното право при следващия Съвет по правата на човека.
<P>
Чухме дълги списъци с важни въпроси от страна на Съвета и на Комисията, но имаме ли някакви гаранции, че Европейският съюз наистина ще настоява те да бъдат разгледани? Например мога да кажа, че докладът "Голдстоун" относно нарушенията в областта на хуманитарното право по време на войната в Газа беше приет по много спорен начин в държавите-членки. Според мен имаме право да получим отчет от представителя на Съвета за това, как различните държави-членки приемат този важен доклад. Докладът е от първостепенна важност в момент, когато се опитваме да сложим край на това, да гледаме как всички онези, които са виновни за извършване на нарушения в областта на международното хуманитарно право и на военни престъпления, остават безнаказани, вместо да ги привлечем под отговорност.
<P>
Второ, подобно на моя колега г-н Howitt, искам да спомена за новия доклад относно центровете за тайно задържане. Европейският съюз трябва да предприеме по-решителни действия относно изтезанията и нечовешкото третиране в затворите, като някои от тях са тайни. Също така трябва да можем да посрещнем факта, че самите държави-членки на Европейския съюз са виновни за това. Не може да продължава така. Трябва още да проучим тези въпроси, тъй като ни засягат.
<P>
Имаме възможност да засилим правомощията на Международния наказателен съд, като приемем твърда позиция относно това, как трябва да бъде изменен кодексът за поведение на съда тази пролет.
<SPEAKER ID="109" NAME="Charles Tannock" LANGUAGE="EN">
Г-н председател, Съветът по правата на човека без съмнение има похвални цели, но е сериозно компрометиран от някои от неговите членове. Много от тях съвсем слабо зачитат правата на човека и демокрацията, включително - да спомена само няколко от тях - Куба, Китай, Пакистан, Саудитска Арабия, Никарагуа, Габон и Иран като потенциален кандидат. Затова е очевидно, че този орган има съвсем незначителен морален авторитет. Това е всичко, с което ЕС трябва да се ангажира на равнището на ООН, и все пак той върши някаква добра работа по отношение на продоволствената сигурност и правата на детето. Въпреки това те вманиачено атакуват репутацията на Израел по отношение на правата на човека, но тяхното собствено презрение към правата на човека често се изплъзва от критичния поглед.
<P>
Настоящата резолюция на Парламента правилно подчертава, че 13-ата сесия пропуска да спомене сериозните проблеми с правата на човека, свързани с режими като тези в Гвинея-Конакри, Афганистан, Иран и Йемен. На второ място, в резолюцията се споменава за ЦРУ и за извънредно предаване. Трябва добре да обмислим всичко, преди да атакуваме нашите американски съюзници, когато те все още носят прекомерния товар на отговорността за нашата сигурност в Европейския съюз.
<SPEAKER ID="110" NAME="Nicole Sinclaire" AFFILIATION="NI">
(EN) Г-н председател, докато Комисията има силната амбиция да защитава нашите човешки права, ние, британците, имаме съвсем определено мнение по въпроса още от тринадесети век. Боя се, че Договорът от Лисабон е само бледа сянка на нашата Магна харта.
<P>
На Комисията й харесва да се вижда като световен деятел в областта на правата на човека и изглежда обича да съди другите и да предлага помощ и съвети. Тя обаче ще трябва да погледне на себе си с критично око. Считам за дълбоко ироничен факта, че докато ЕС с основание подкрепя правата на жителите на Кашмир, които търпеливо чакат провеждането на референдум за правото им на самоопределение, обещан им от Организацията на обединените нации през 1947 г., Комисията активно се стреми да лиши своите собствени държави-членки от компетентност във важните области на висшата политика чрез договора от Лисабон. Всъщност това ми напомня за един референдум, който беше обещан на британските избиратели, но не беше проведен. Ето защо моите избиратели, също както жителите на Кашмир, очакват възможността за самоопределение.
<SPEAKER ID="111" NAME="José Ignacio Salafranca Sánchez-Neyra" AFFILIATION="PPE">
(ES) Г-н председател, аз считам, че това е отлична възможност да се потвърди всеобщия характер, неделимостта и взаимната зависимост на правата на човека - и това именно върши настоящото предложение за обща резолюция, която ще бъде приета утре.
<P>
Парламентът в няколко случая е изразявал своето становище, обикновено чрез Годишния доклад на Европейския съюз за правата на човека и чрез различни резолюции, както направихме наскоро в случая с Иран.
<P>
Някои мои колеги се позоваха на парадокса - те използваха тази дума - с определени държави, които се ползват с изключително лошо име по отношение на правата на човека, а са част от органа, който е отговорен да ги наблюдава, и аз намирам случая с Иран за един от най-очевидните. Това не е единственият пример и аз считам, че Организацията на обединените нации ще стане неефективна, ако наистина получава ресурси от тези държави, и че ще загуби цялата си политическа легитимност и морален авторитет да осъжда тези събития.
<P>
Докато говоря за това, г-н председател, тази седмица друг от органите на Парламента обмисля изключването на член на този Парламент, изключването на Куба. Освен това днес ние трябва да почетем паметта на Орландо Сапата Тамайо, 42-годишен строител и политически затворник, който почина вследствие на гладна стачка и своеволно, нечовешко и жестоко лишаване от свобода.
<P>
Председателят на Кубинската комисия за правата на човека и националното помирение Елизардо Санчес - човек, който е много близо до духа на социалната демокрация, каза, че е било напълно възможно тази смърт да бъде избегната и че я счита за убийство под маската на справедливост. Г-жо член на Комисията, бих искал да попитам Вас - тъй като вече знаем становището на действащия председател - дали Вие считате, от етична и демократична гледна точка, в отговор на съкрушителни събития като смъртта на г-н Сапата, и дали Комисията счита, че отношенията между Европейския съюз и Куба трябва да бъдат издигнати на по-високо равнище и да им бъде даден приоритет?
