<CHAPTER ID="013">
Допустимост на интервенции в сектора на жилищното строителство, осъществявани в полза на маргинализирани общности (разискване) 
<SPEAKER ID="324" NAME="Председател">
Следващата точка е разискването на доклада на Lambert van Nistelrooij, от името на комисията по регионално развитие, относно предложението за Регламент (ЕО) № .../2009 на Европейския парламент и на Съвета за изменение на Регламент (ЕО) № 1080/2006 относно Европейския фонд за регионално развитие по отношение на допустимостта на интервенции в сектора на жилищното строителство, осъществявани в полза на маргинализирани общности
<P>
- C7-0095/2009 -
<SPEAKER ID="325" NAME="Lambert van Nistelrooij" LANGUAGE="NL">
Европейският парламент е динамичен; от риба и CITES преминаваме към хората, защото е важно и те да бъдат разглеждани по един отговорен начин. Радвам се, че днес сме в състояние да изменим регламента на Европейския фонд за регионално развитие във връзка с предоставянето на жилища на хора в затруднено положение, маргинализирани групи в целия Европейски съюз.
<P>
Радвам се също, че миналата седмица успяхме да постигнем споразумение на първо четене по широк кръг от проблеми, които възникнаха в правен смисъл в рамките на Договора от Лисабон. Заедно измислихме формулировка за първото законодателно изменение съгласно Договора от Лисабон, първото законодателно изменение през този нов парламентарен мандат. Цял набор от други предложения бяха блокирани, но това предложение ще успее. Аз ви благодаря, госпожи и господа, и за натиска, който упражнихте. Заедно, потвърдихме, че в действителност това вече е било споразумение по силата на Договора от Ница. Налице обаче нямаше достатъчен напредък. Това беше свързано с други области, поради което не бе постигнато споразумение по време на шведското председателство.
<P>
Говори се също за ново положение тази година, защото 2010 г. е Европейската година на борбата с бедността и социалното изключване, най-добрата година досега за създаване на този вид инструмент. Затова, заедно с други колеги, упражних голям натиск за завършване на тази идея и бих казал точно навреме.
<P>
Също така съм доволен, че проектите, които първоначално бяха предназначени за проблемни групи в градските райони, вече могат да бъдат приложени и за селските райони. Освен това споразумението ще важи за всяка държава в Европейския съюз.
<P>
Идеята за сближаване продължава да бъде съчетание от социално, икономическо и териториално сближаване. В предложението се обръща специално внимание на социалното измерение, социалното сближаване. По време на процеса на консултация също така успях да подчертая редица точки, които ще повторя за вас сега: 1. Разширяване за всички държави от Европейския съюз, за всички 27 държави-членки на Европейския съюз; 2. Критерии за устойчивост; и 3. Създаване на по-конкретни критерии за интегрирането на този вид строителни проекти в обществото; голяма част от настоящите обекти в действителност не отговарят на критериите и вместо това представляват лоши жилища в лоши райони. Повторното застрояване на лошите райони не решава нищо. Изразходването на средствата - и тук говорим за половин милиард евро на година, които могат да бъдат платени в рамките на регионалните фондове - е само по себе си неоправдано, ако не изберем добри райони; затова и е необходимо да се определят по-подробни критерии.
<P>
Разбира се, това няма да реши проблема на 9 милиона роми, но жилищата са от съществено значение, важен е физическият елемент и държавите-членки вече могат да направят нещо. Отправям искане към Европейската комисия, към напускащия длъжността член на Комисията, да даде отговор на въпроса дали ще бъдем уведомени по-подробно относно изпълнението на общия пакет и дали ще вземем участие в процеса.
<P>
И накрая, на предишните ми постове отговарях, наред с други неща, за проблема с караваните в Нидерландия и бях свидетел колко трудно е справянето с този въпрос. Посещавал съм Румъния и други страни в Източна Европа и разпознавам голяма част от видяното. Смятам, че е много добре, че вече сме в състояние да вземем това решение. Без добри жилища, добри райони и допълваща социална политика, образование и заетост, няма да успеем. Много съм доволен, че сме в състояние да направим това и благодаря на всички за сериозното им сътрудничество през последните месеци.
<SPEAKER ID="326" NAME="Павел Самецки" LANGUAGE="EN">
Г-н председател, предложението, което разискваме днес, е осезаем знак за ангажираността на всички институции на Европейския съюз за насърчаване на интеграцията на крайно маргинализирани и ощетени общности в основната част от обществото. Предложението отговаря на искането на Парламента и на Съвета и потвърждава, че структурните фондове играят важна роля не само чрез финансово подпомагане, но и чрез насърчаване на един интегриран подход за подобряването на социалните и икономически условия за маргинализираните общности.
<P>
Предложението е насочено конкретно към ромското население, което в Европа наброява 10 милиона души. В съответствие с общите основни принципи за приобщаване на ромите обаче предложението не изключва други маргинализирани групи, които живеят при подобни социално-икономически условия.
<P>
Настоящото компромисно предложение разширява интервенциите в сектора на жилищното строителство, свързани с маргинализираните общности, до всички 27 държави-членки, а не само до ЕС-12, както първоначално предложи Комисията. Настоящият член 7 важи само за интервенции в сектора на жилищното строителство в градските райони, докато изменението предлага тези интервенции да бъдат разрешени и в селските райони. Това разширение е оправдано, тъй като по-голямата част от ромското население в ЕС-12 живее в селски, а не в градски райони.
<P>
Съгласно предложеното изменение са допустими както ремонтът на съществуващи жилищни сгради, така и строителството на нови жилища. В действителност ремонтът на жилищни сгради с изключително лошо качество може да доведе до разхищаване на публични средства. По време на обсъждането на предложението комисията по регионално развитие поиска конкретно позоваване на мерките за десегрегация. Съображение 6 от предложението вече включва такива мерки за десегрегация като пример за действия, които трябва да бъдат прилагани заедно с интервенциите в сектора на жилищното строителство. В действителност изолираните селища предполагат несигурност, труден достъп до образование или заетост, както и излагане на агресивни нападения и престъпност. Създаването на нови маргинализирани райони, макар и с добри и подкрепени по линия на Европейския фонд за регионално развитие (ЕФРР) жилища, със сигурност не е нашата цел.
<P>
Знаем, че много държави-членки са въвели политики за интегриране на ромските общности с акцент върху жилищното строителство. Изпълнението на тези политики не е лесна задача. Структурните фондове могат да участват в тези усилия, като подпомагат не само жилищното строителство, но и, което е по-важно, подобряването на производствения капацитет на тези общности, като помощи за малките и средните предприятия, жените, предприемаческите инициативи и други.
<P>
В тази връзка бих искал да подчертая, че основната цел на политиката на сближаване е доближаването на регионалните икономики чрез насърчаване на производствения капацитет.
<P>
Както със сигурност сте наясно, новият регламент ще бъде придружен от декларация на Комисията - и всъщност повечето държави-членки - в която се посочва, че допустимостта на интервенциите в сектора на жилищното строителство, осъществявани в полза на маргинализираните общности в целия Европейския съюз в рамките на ЕФРР, е от изключителен характер. Това изключение не следва по никакъв начин да се разглежда като общо отваряне на политиката на сближаване за финансиране на интервенции в сектора на жилищното строителство.
<P>
Бих искал сега да се спра на предложението на комисията по регионално развитие за добавяне на едно конкретно съображение по комитологията в текста. В този контекст бих искал да ви напомня, че трите институции се споразумяха за хоризонтално решение на преходните разпоредби, свързани с комитологията. Целта на декларацията на Европейския парламент, Съвета и Комисията относно прилагането на член 291 от Договора за функционирането на Европейския съюз е да се избегне възникването на институционални обсъждания за всяка отделна папка по време на преходния период до влизането в сила на новия регламент за комитологична рамка. Затова Комисията изразява съжаление за въвеждането на съображение, но няма да блокира - поради тази причина - споразумението на първо четене между съзаконодателите.
<P>
Очаквам с нетърпение разискването.
<SPEAKER ID="327" NAME="Jan Olbrycht" LANGUAGE="PL">
Г-н председател, бих искал да подчертая, че изменението на регламента, което се разглежда днес, има двойно значение. От една страна, то е пряко свързано с проблемите на маргинализираните общества, дори и този термин да не е много ясно дефиниран. От друга страна обаче, то въвежда елемент, който също е много важен за икономиката, имам предвид възможността за финансиране от Европейския фонд за регионално развитие за жилищното строителство, която доведе до много сериозна полемика в последния мандат на Европейския парламент. Това несъмнено е един доста изненадващ ефект от кризата - доводите, които членовете на Европейския парламент представиха преди няколко години, бяха отхвърлени, а разходите за жилищно строителство бяха приети единствено за новите държави-членки, докато днес в светлината на новите икономически и финансови условия има съгласие за използване на средства за жилищно строителство в един много специфичен контекст. Смятам, че започнатият експеримент, който е един много положителен елемент, следва да бъде продължен, а разходите за жилищно строителство трябва да намерят място в бъдещата политика на сближаване, точно какъвто е случаят и днес.
<SPEAKER ID="328" NAME="Georgios Stavrakakis" LANGUAGE="EL">
Г-н председател, бих искал да започна, като благодаря на докладчика, г-н van Nistelrooij, който благодарение на своята упоритост и търпение по време на последния тристранен диалог успя да гарантира внасянето на този важен доклад за разискване днес и за гласуване утре, както и че не губим ценно време, отлагайки го до март.
<P>
Докладът е изключително важен, защото предвижда обхватът на допустимостта на интервенциите в сектора на жилищното строителство, осъществявани в полза на маргинализираните общности, да бъде разширен за целия Европейски съюз, а не само за новите държави-членки, както е предвидено в първоначалното предложение на Европейската комисия.
<P>
Беше немислимо както за членовете на моята политическа група, така и за комисията ни, старите държави-членки да не бъдат включени в разширяването на обхвата на регламента, защото - както всички знаем - жилищният проблем, пред който са изправени маргинализираните социални групи, особено ромите, представлява сериозен проблем със социални последици във всички държави-членки на Европейския съюз.
<P>
Считаме, че докладът и разширяването на обхвата на интервенциите в сектора на жилищното строителство за целия Европейски съюз засилва сближаването между всички региони, без да се дискриминират старите и новите държави-членки. Той изпраща ясно послание, че общностното финансиране се основава на принципа за борба срещу социалните проблеми, независимо в кой регион на Съюза възникват те.
<SPEAKER ID="329" NAME="Karima Delli" LANGUAGE="FR">
Г-н председател, 2010 г. е Европейската година на борбата с бедността и социалното изключване и точно в този контекст ще приемем, надявам се, доклада на г-н van Nistelrooij, който представлява значителен напредък в подобряването на условията на живот на населението в неравностойно положение, защото прави допустими за европейски помощи по ЕФРР проекти за жилищно строителство и ремонти и за борба с енергийната бедност във всички държави-членки.
<P>
Предложението, което е подкрепено от Съвета на Европа, се очаква отдавна от всички тези, които се борят за зачитане на правата на интеграция на маргинализираните общности, и по-конкретно на ромите.
<P>
От името на групата на Зелените/Европейски свободен алианс, приветствам факта, че Съюзът инвестира сериозно в подобряването на жилищата за най-необлагодетелстваните общности, но не трябва да спираме сега, когато се справяме толкова добре. Ще бъдем много бдителни по отношение на действителното използване на тези средства, защото те не трябва да доведат до изключване на маргинализираните общности.
<P>
В действителност съществуват много примери за проекти за градско обновяване. Те включват възстановяването на центъра на град Барселона, както и работата по обновяването на историческите центрове в новите държави-членки, които са спечелили доста от спекулации с недвижими имоти чрез драстичното увеличение на наемите и абонаментните такси. Това, от своя страна, е довело до прогонването на семейства в неравностойно положение извън центъра на града.
<P>
Тези хора непременно трябва да получат истинска социална подкрепа и достъп до всички обществени услуги, като образование, здравеопазване и обществен транспорт, но - както предложихме по време на разглеждането в комисия - те трябва и да получават достатъчно средства, за да могат да останат в тези квартали, така че последните да не бъдат облагородени.
<P>
Парламентът ще трябва да направи оценка на изпълняваните проекти, преди средствата да бъдат обновени през 2013 г. и ще трябва да участва в изготвянето на бъдещия регламент, като определи критериите за допустимост, по-конкретно по отношение на прозрачността, така че да се гарантира, че всяко едно уязвимо население в действителност получава тези средства и му е осигурено едно достойно съществуване в дългосрочен план.
<SPEAKER ID="330" NAME="Oldřich Vlasák" LANGUAGE="CS">
Г-н председател, госпожи и господа, от собствен опит знаем какви са гетата и бедняшките квартали. Хората, които живеят в тези райони получават най-ниското заплащане и са често безработни или зависими от социални подаяния. Това са хора, които не плащат наема и сметките си за електричество и вода навреме. Често улиците и задните дворове в тези квартали са осеяни с боклук. Всички сгради, които се споделят или не са собственост на никого, са порутени. От собствен опит знаем, че там живеят социално маргинализирани групи. Те могат да включват само няколко семейства или лица, които живеят в един жилищен блок, или могат да заемат цял квартал с хиляди жители. Мястото може да е в центъра на града или в покрайнините, или дори някъде изцяло извън застроените места.
<P>
Затова е добре, че предложените промени разширяват обхвата на средствата, отпуснати от европейските фондове, за да включат жилищата на маргинализираните групи и дават възможност да бъдат вложени средства не само в градовете, но и в провинцията или чрез ремонт на съществуващия жилищен фонд, или чрез строеж на нови жилища. Твърдо вярвам обаче, че само физическите инвестиции в инфраструктурата няма да решат проблемите на гетата. Фактът, че боклукът се изчиства, фасадите на сградите се ремонтират, входовете се обновяват и сградите се боядисват, сам по себе си не означава, че след няколко години мястото няма да изглежда по същия начин, както днес. Гетата не са само въпрос на обкръжение или сгради, но и на хората, които живеят там. Затова в бъдеще трябва да намерим начин да съчетаем тези инвестиции със социална работа на място, за да бъдат те придружени с подкрепа за трудова заетост за хората, които живеят в гета, и по-конкретно за да се даде възможност на младите хора да се освободят от капана на социалната бедност. Само по този начин гетата и бедните квартали ще се превърнат в истински квартали на градовете ни.
<SPEAKER ID="331" NAME="David Campbell Bannerman" LANGUAGE="EN">
Г-н председател, изменение 1 от регламента за жилищно строителство предлага да се разшири използването на Европейския фонд за регионално развитие за всички държави-членки, а не само за тези, които се присъединиха през 2004 г. Затова, този въпрос е пряко свързан с Великобритания.
<P>
От регламента става ясно, че ромското население е най-голямата маргинализирана общност от доклада, която получава подкрепа, наред с други, намиращи се в подобни социално-икономически условия.
<P>
Общият бюджет за европейската политика на сближаване е в размер на потресаващите 347 млрд. евро за период от седем години - по-голям дори от много икономики.
<P>
Моите избиратели в Източна Англия вече са дълбоко загрижени за мащаба на пътуващите и цигански общности, най-вече в Есекс. Те няма да бъдат доволни, ако тези мерки улеснят по-нататъшна масова имиграция в Европейския съюз.
<P>
Великобритания вече стана свидетел на нарастване на населението с три и половина милиона души - половината от размера на Лондон - през 12-те години, откакто правителството на лейбъристите дойде на власт през 1997 г. Като се има предвид също, че близо девет от всеки десет нови британски жилища - 86% - ще се дължи на имиграцията през следващите 30 години, такива предложения изглеждат като още едно предмостие за голяма имиграция в Обединеното кралство. Не разполагаме с нужното пространство. Става въпрос за пространство, не за раса.
<P>
Контролираната имиграция чрез разрешителни и визи е хубаво нещо, но неконтролираната имиграция е лошо нещо, защото това бързо води до екстремизъм, което никой от нас не желае.
<SPEAKER ID="332" NAME="Franz Obermayr" AFFILIATION="NI">
(DE) Г-н председател, помощите за интервенции в сектора на жилищното строителство, осъществявани в полза на домакинства в особено трудни социално-икономически условия, е сама по себе си много добра идея. Фактът, че градските и селските райони ще се възползват в еднаква степен от помощите също трябва да се приветства. Помощите обаче не трябва по никакъв начин да се отпускат само на определени държави-членки и определени общности, защото по този начин тези групи явно се поставят в по-благоприятно положение. Това би била явна дискриминация срещу другите групи. Това предложение обаче прави точно това. То е насочено най-вече към ромите, както и към законните мигранти.
<P>
Освен това борбата с маргинализацията трябва винаги да се води двустранно - от една страна, от публичните органи, но също и от засегнатите групи, от друга, които също трябва да играят активна роля в собствената си интеграция. На последно място, трябва да внимателно да направим оценка доколко всички тези мерки си заслужават и трябва да кажем категорично "не" на преференциите въз основа на етнически критерии.
<SPEAKER ID="333" NAME="Lívia Járóka" AFFILIATION="PPE">
(HU) Бих искала да приветствам измененията на Европейския фонд за регионално развитие и да поздравя колегата ми, г-н van Nistelrooij, за доклада му. ЕФРР подкрепя множество програми, които биха могли и наистина подобряват значително условията на живот на ромите, които са най-голямото и най-изключено малцинство в Европа, като в същото време не се забравят и други групи, които се намират в подобни социални и икономически условия.
<P>
Отдавна целта е договореностите по отношение на жилищното строителство да бъдат ограничени само до градовете, но следва да включват и ново жилищно строителство и тези форми на подпомагане да бъдат налични и за старите държави-членки, защото този проблем засяга цяла Европа. Регионите, които в сравнение със средните регионални стойности са значително по-слабо развити и гетоизирани, пречат на развитието на цяла Европа. Една значителна част от ромите живеят в необлагодетелствани райони в цяла Европа, райони, които са развити с помощта на значителна подкрепа.
<P>
Необходими са незабавни и съвместни действия. Поради тази причина трябва внимателно да обмислим обособяване на равнището на Европейския съюз на някои от средствата изключително за повишаване на стандарта на някои статистически единици от ниво 1 от Местните административни единици (LAU ниво 1). От особена важност е в регламента да се включи интегриран подход, който да гарантира, че договореностите ще се проведат в контекста на една по-широка, по-сложна рамка, като се вземат предвид перспективи като образованието и стопанската дейност, както и обществените услуги. Това, което е необходимо, съобразно позициите, приети от Европейския парламент, е един комплексен план за действие на Общността, който обхваща страните и циклите и който, с помощта на подходящи финансови средства и правна сила, е в състояние да постигне значително подобрение по всеки от показателите от Лаакен, които отразяват действителната степен на социално изключване.
<SPEAKER ID="334" NAME="Monika Smolková" AFFILIATION="S&amp;D">
(SK) Целта на регионалната политика е да премахне икономическите и социални различия. Европейският съюз разполага с 27 държави-членки, разделени на 271 региона. Във всеки четвърти регион БВП на глава на населението е 75% по-нисък от средния за 27-те държави от Европейския съюз. Това е една тревожна цифра.
<P>
Европейската регионална политика носи добавена стойност чрез мерки, които се прилагат пряко в тази област. Тя спомага за финансиране на конкретни проекти в полза на региони, градове и села и техните жители. Една много положителна стъпка беше предприета миналата година, когато OEP промени правилата на Европейския фонд за регионално развитие, така че държавите-членки да могат да го използват за намаляване на потреблението на енергия на сградите.
<P>
Днес вече имаме конкретни положителни резултати. В много градове сградите бяха санирани, но и естетическата стойност, качеството на живот и разходите за живот също не са за пренебрегване. Аз съм член на Парламента от Източна Словакия, един от регионите, които са далеч под средния стандарт за Европейския съюз. Затова приветствам новото предложение за регламент, което има за цел да разшири допустимостта в сектора на жилищното строителство в ползва на маргинализираните групи.
<P>
През 21-и век има много групи от хора, които живеят в унизителни условия. Социалният им статус не им позволява да получат по-добри жилища за тях и техните деца. Затова местните органи ще бъдат в състояние постепенно да интегрират тази група от населението в мнозинството. Приветствам предложението и го подкрепям, заедно с колегите ми от Словакия и групата S&D.
<SPEAKER ID="335" NAME="Trevor Colman" AFFILIATION="EFD">
(EN) Г-н председател, проблемът, който този доклад и измененията относно финансирането по Европейския фонд за регионално развитие се предполага, че искат да преодолеят, е свързан с бездомните или, както ги нарича доклада, маргинализираните общности. Решението на Европейския съюз е да хвърли милиони евро за ремонт и строеж на хиляди жилища.
<P>
Докладът първоначално засягаше финансирането на жилищното строителство в държавите-членки, които се присъединиха към Европейския съюз на или след 1 май 2004 г. Сега средствата ще бъдат отпуснати за всички държави-членки. Според доклада за наблюдение на югозапада от 2007 г. за югозападните графства в Англия, населението на региона се увеличава бързо, изцяло в резултат на миграцията. Въпреки силната и нарастваща обществена съпротива на тези развития и непригодността на голяма част от предложените обекти за застрояване, програмата за жилищно строителство на Европейския съюз в Обединеното кралство продължава в пълно незачитане на демократичните процеси.
<P>
Съветът на югозападните лидери вече получи контрол над - и одобрение за планирането - класически пример от ЕС за даване на законови правомощия на ненормативен орган. Общественото настроение в Обединеното кралство е на нарастваща тревога. Неограничената, неконтролирана имиграция подхранва обществения гняв. Финансирането на жилищното строителство във Великобритания и насърчаването на още по-голям брой имигранти да идват на бреговете ни само изостря и без това вече нестабилната ситуация.
<P>
Освен ако докладът не се отнася само до тези държави, които се присъединиха към Европейския съюз на или след 1 май 2004 г., както беше предвидено първоначално, начинът на живот във Великобритания, по-конкретно в селските райони, ще се промени значително със съответно бурно негодувание от страна на британците.
<SPEAKER ID="336" NAME="Iosif Matula" AFFILIATION="PPE">
(RO) Приветствам доклада, който беше представен, и поздравявам г-н van Nistelrooij за начина, по който го е разгледал и завършил. Смятам, че регламентът за ЕФРР трябва да бъде изменен, за да се позволи на държавите да използват тези средства за ремонт и строеж на жилища за маргинализираните общности. Целта на действията, предприети от националните и местни органи, трябва да бъде устойчиво социално приобщаване на тези общности както в градските, така и в селските райони.
<P>
Приветствам факта, че целенасочените усилия за подпомагане на ромската общност трябва да включват всички държави-членки на Европейския съюз. Това е така, защото ромското население е най-голямата маргинализирана общност в Европа с високо ниво на трансгранична мобилност в рамките на Европа. Трябва обаче да вземем предвид и нуждите на други общности, особени на тези, които включват законни имигранти, както и общности от временно заети работници в други държави от Европейския съюз. Поради тези причини е добра идея да се позволи използването на средства по ЕФРР за жилищно строителство във всички държави от Европейския съюз.
<P>
Вярвам в успеха на тази програма и се надявам, че ще продължим чрез започване на нов етап от подпомагането на семейства от маргинализираните общности, като им се предоставят подходящи жилища и им се помогне да намерят и да се задържат на работа, особено в условията на настоящата криза. Подкрепям доклада, който ще позволи и на Румъния да има достъп до фондове за подпомагане на социалното приобщаване на маргинализирани хора, включително роми както в градските, така и в селските райони.
<SPEAKER ID="337" NAME="Luís Paulo Alves" AFFILIATION="S&amp;D">
(PT) Целта на доклада за ЕФРР е да се разшири допустимостта на интервенциите в сектора на жилищното строителство, осъществявани в полза на маргинализираните общности на нашите държави-членки. Досега тази помощ се прилагаше само за маргинализираните общности, които живеят в градските райони в новите държави-членки. С други думи, като се има предвид, че по-голямата част от общностите от този вид живеят в селски райони и в приюти, такива общности не можеха да се възползват от помощите за замяна на жилища с лошо качество.
<P>
В крайна сметка става дума за запълване на празнотата и предоставяне на по-големи възможности на държавите-членки и техните региони по отношение на политиката за смекчаване на специфичните трудности на тези общности.
<P>
Също така, приветствам равното третиране на всички държави-членки, защото маргинализираните общности, които имат нужда от помощ и интеграция, заслужават нашето внимание, независимо от държавата-членка, към която принадлежат.
<P>
Ако този важен доклад в борбата с бедността и за човешкото достойнство се приеме на първо четене, той ще може да бъде приет бързо в рамките на плана за икономическо възстановяване, като бърз отговор на кризата, която ни засяга.
<SPEAKER ID="338" NAME="Sophie Briard Auconie" AFFILIATION="PPE">
(FR) Г-н председател, госпожи и господа, европейската политика на сближаване беше създадена с цел да се дадат реални отговори, с помощта на значителни финансови средства, на въпросите, поставени от други европейски политики. По-конкретно, нейната цел беше да помогне на най-крехките държави-членки да се справят с конкуренцията на вътрешния пазар.
<P>
Днес, главната й цел е да намери решения на предизвикателствата, свързани с отварянето на границите и свободното движение на хора, което е много хубаво нещо, но което може да създаде временни затруднения. Въпросът за условията на живот на ромите е свързан с въпроса за отварянето на границите. Това е един изцяло европейски въпрос. Затова е редно всички държави-членки да са в състояние да се възползват от Европейския фонд за регионално развитие, ЕФРР, за построяването на жилища за ромите, като по този начин се гарантира истинска солидарност сред европейците.
<P>
Аз поисках, чрез няколко изменения, внесени в комисията по регионално развитие, тази мярка да обхване всички държави-членки на Европейския съюз. Радвам се, че тази идея беше приета и давам пълната си подкрепа на изменения текст.
<P>
Според мен по-голямата допустимост в сектора на жилищното строителство за разходи, съфинансирани от ЕФРР, трябва да ни позволи да разгледаме и други възможни развития в средносрочен и дългосрочен план, независимо дали от гледна точка на допустимостта за финансиране или на отделянето на средства за определени стратегически приоритети.
<SPEAKER ID="339" NAME="Kinga Göncz" AFFILIATION="S&amp;D">
(HU) Аз също със задоволство приветствам изменението на регламента за ЕФРР и смятам, че това вече е един конкретен инструмент, който може да бъде от съществена помощ при намирането на истински общоевропейски решения за подобряване на положението на ромските общности, дори и ако този инструмент не обслужва изключително ромските общности, но и други маргинализирани общности.
<P>
На тези колеги, които говореха за имиграция, бих искала да заявя, че, в крайна сметка, ако различията намалеят, ако условията на живот се подобрят, това ще се отрази отрицателно на имиграцията и аз смятам, че можем да очакваме резултатът да бъде такъв и тук.
<P>
Бих искала да изброя няколко гледни точки, които при всички случаи трябва да бъдат взети под внимание в регламента и изпълнението му. От особена важност е тези средства да бъдат достъпни не само в градска, но и в селска среда, за да могат те бъдат използвани за увеличаване на предлагането на жилища чрез ремонт и строителство на нови жилища, намаляването на сегрегацията трябва да бъде важна цел, както и подходът да бъде интегриран; и така това трябва да върви успоредно с образователни и професионални програми по начин, който представлява едно устойчиво, трайно решение. Нека добавя, че важен приоритет на тройното председателство е подобряването на положението на ромите. Испанското председателство предприема значителни стъпки в тази посока, а унгарското председателство също ще продължи да работи в това отношение.
<SPEAKER ID="340" NAME="Seán Kelly" AFFILIATION="PPE">
(EN) Г-н председател, първо бих искал да поздравя моя колега, г-н van Nistelrooij, за неговото усърдие и водеща роля в тази важна област.
<P>
Притежаването на жилище е нещо, към което, според мен, се стремят много хора, и това ми напомня на първите строфи на едно стихотворение, което научих от един ирландски поет преди много време. То започваше така: "Ех, да си имах къщурка! С всичко - огнището, стола, скрина, съдините в него и купа сено на двора.".
<P>
Мисля, че това, което правим днес, е да помогнем на тази мечта да се осъществи за много хора в целия Европейския съюз, но най-вече за ромската общност.
<P>
Вече беше посочено и след като го обсъдихме, предлагаме да включва и до други маргинализирани групи. По-конкретно, имах предвид собствения ми район в Лимерик, където места като Майрос и Саутхил са страдали много заради търговията с наркотици и свързаното с това насилие. Понастоящем има необходимост от голямо обновление за смекчаване на тези ужасни ситуации.
<P>
Чрез тези предложения това може да бъде осъществено, а също ще бъде и много важно за задвижването на строителната промишленост, която е понесла големи щети в целия Европейски съюз в резултат на икономическата криза.
<P>
Така че ние действаме в точния момент и това може да е от полза за най-маргинализираните, за да могат с нетърпение да очакват да притежават къща, огнище, стол и съдини.
<SPEAKER ID="341" NAME="Silvia-Adriana Ţicău" AFFILIATION="S&amp;D">
(RO) Достъпността за интервенции в сектора на жилищното строителство, финансирани от ЕФРР в полза на маргинализираните общности, ще помогне на държавите-членки да подобрят усвояването на европейските фондове. Лично аз смятам, че тази достъпност трябва да бъде валидна за всички държави-членки.
<P>
Регламент (ЕО) № 1080/2006 беше изменен неотдавна с цел да се позволи на държавите-членки да подобрят енергийната ефективност в домовете си. Новият текст предвижда 4% по-висока ефективност. В интерес на по-голямата последователност на текста и намаляването на бюрокрацията може би щеше да е добра идея да запазим същия процент.
<P>
Новите разпоредби предвиждат необходимостта от насърчаване на някои проекти за градско развитие за области, заплашени от физическо разрушение или социално изключване, както и за маргинализирани общности. Това включва също и районите, засегнати от бедствия като наводнения и земетресения. В заключение, г-н председател, бих искала да призова Комисията да обедини усилията си с държавите-членки и да използва 2010 г., за да преразгледа оперативните програми с цел увеличаване на усвояването на европейските фондове с оглед подобряването на социалния жилищен фонд.
<SPEAKER ID="342" NAME="Jan Březina" AFFILIATION="PPE">
(CS) Г-н председател, госпожи и господа, добре известен факт е, че последиците от настоящата икономическа криза са най-тежки за социално уязвимите групи граждани. Затова приветствам факта, че Европейският съюз търси начини да се помогне на тези хора. Макар и вече да е възможно Европейският фонд за регионално развитие да се намеси, за да подпомогне маргинализираните групи, които живеят в градовете, селските райони досега бяха практически изключени от този вид интервенция и трябва да преживяват с плащания от финансово по-слабия Фонд за развитие на селските райони. Твърдо считам, че този финансов дисбаланс трябва да бъде коригиран. Важно е признатите разходи да не се ограничават с подмяната на съществуващите сгради с нови, но и да се включи ремонтът на съществуващите жилищни сгради. Това драстично би разширило обхвата на възможните интервенции и би увеличило ефективността на мерките.
<P>
В новите държави-членки, по специално, положението с жилищата на тези групи е често критично и решенията изискват незабавна и решителна намеса от страна на публичните органи. Разкрива се широка възможност за структурните фондове на Европейския съюз да допълнят по един ефективен начин националните средства, които сами по себе си не са достатъчни за постигане на основно подобрение на положението.
<P>
Напълно съм съгласен с конкретното споменаване на ромското население като най-голямата социално маргинализирана група и в същото време подкрепям становището, че интервенциите, насочени към ромите, не трябва да изключват други хора, които се намират в подобни социални и икономически обстоятелства.
<SPEAKER ID="343" NAME="Zigmantas Balčytis" AFFILIATION="S&amp;D">
(LT) Хората в целия Европейски съюз имат проблеми с обновяването на жилищата си, но положението е особено сложно в новите държави-членки на Европейския съюз. Новите държави-членки споделят една обща черта - всички те са наследили неефективни жилищни блокове, които са много скъпи за поддържане, а процесите на обновление или се провеждат много бавно, или изобщо не се провеждат. Много е важно прилагането на този регламент да не се ограничава само до големи, социално изолирани общности, но разпоредбите му да се прилагат и за най-социално уязвимите групи, като хората с увреждания, бедните, нуждаещите се млади семейства, имигрантите и други, които страдат от социална изолация и нямат възможност да обновят жилищата си. Убеден съм, че като се възползва от помощта от структурните фондове, този документ ще даде на всеки регион в Европейския съюз възможност да инвестира в социална инфраструктура, като по този начин гарантира достъп до жилища, което от своя страна не само ще спомогне за намаляване на социалната изолация, но ще допринесе и за създаването на стабилна социална икономическа и екологична политика в цялата Общност.
<SPEAKER ID="344" NAME="Czesław Adam Siekierski" AFFILIATION="PPE">
(PL) Г-н председател, предложението на Европейската комисия относно Регламент за Европейския фонд за регионално развитие приема, че инициативите в областта на жилищното строителство могат да бъдат приложени единствено в градските райони и под формата на ремонт на съществуващи жилища. Разпоредбите не обхващат селските райони, което означава, че много хора от маргинализираните социални групи в държавите от Централна и Източна Европа няма да могат да се възползват от предложените решения. Това се дължи на факта, че в новите държави-членки най-бедните групи, които страдат от социално изключване заради ниското си материално положение, живеят предимно в селските райони.
<P>
Според мен, въвеждането на измененията ще бъде полезно допълнение на регламента, което ще позволи да се предостави защита и на общностите, които живеят извън градските райони, което значително ще спомогне за работата на Европейския земеделски фонд за развитие на селските райони. Една такава промяна ще даде възможност за подобряване на материалното положение на най-бедните общности, в които хората са в неравностойно положение заради мястото, където живеят. Това се дължи на факта, че в новите държави-членки, разликата в жизнения стандарт между селските и градските райони е много по-голяма, отколкото в Западна Европа. В тази част на Европа, за съжаление, материалното положение е все още видима пречка за достъп до образование, заетост и участие в културния живот. Осигуряването на по-добри жилищни условия за групите от хора, които са засегнати в най-голяма степен от социално изключване, ще им даде възможност да подобрят социалното си положение и ще ги насърчи да се развиват. Местните органи и неправителствените организации трябва да се присъединят към усилията за подпомагане в областта на борбата със социалното изключване.
<SPEAKER ID="345" NAME="Nuno Teixeira" AFFILIATION="PPE">
(PT) Г-н председател, г-н член на Комисията, позволете ми да започна, като подчертая ролята на докладчика, г-н van Nistelrooij, за работата му в търсене на консенсус по въпроса, както и за готовността, която винаги показва, за включване на други предложения в доклада.
<P>
Утре ще се гласуват измененията за регламента по ЕФРР, които са от особено значение за така наречените стари държави-членки и за Португалия. Тези промени ще разширят приложното поле на ЕФРР в сектора на жилищното строителство в полза на маргинализираните общности, защото понастоящем този фонд може да се използва единствено за дейности за градско развитие.
<P>
Измененията, предложени от мен и колегите ми, които бяха одобрени с голямо мнозинство в комисията по регионално развитие, ще дадат възможност не само на новите, но и на старите държави-членки да се възползват от възможността за финансиране.
<P>
По този начин, аз направих опит да се избегне създаването на прецедент, който считам за опасен и който би изключил всички стари държави-членки от това и по всяка вероятност от допълнително използване на помощи от Съюза. Това не би имало смисъл, като се има предвид, че както в новите, така и в старите държави-членки, съществуват жилищни проблеми, особено при маргинализираните общности.
<P>
Приветствам възможността да повторя, че продължителността на членството в Европейския съюз не трябва да бъде критерий при определянето на структурните фондове, както и че този критерий трябва да бъде премахнат незабавно.
<P>
Договарянето на политиката на сближаване след 2013 г. трябва да бъде основано на солидарност с цел териториално сближаване и трябва да бъде насочено по начин, който възнаграждава, а не наказва регионите, които са доказали, че успешно усвояват помощите на Общността.
<SPEAKER ID="346" NAME="Artur Zasada" AFFILIATION="PPE">
(PL) Г-н председател, в контекста на днешното разискване бих искал да обърна внимание на спорното предложение за изменение на член 47 от регламента на Комисията от 2006 г. Този член гласи, че областите, избрани за дейности в областта жилищното строителство, следва да отговарят на най-малко три от критериите, посочени в него. Новият регламент обаче предлага квалификация въз основа само на един от критериите, което означава, че на практика недопустими области ще могат да кандидатстват за финансиране, като адаптират положението си към нормативните изисквания. Бих искал да изтъкна, например, че критерият за "ниско ниво на икономическа дейност" се постига много лесно при новите жилищни сгради, построени в селските райони. Тогава вместо да отидат при най-нуждаещите се, помощите за жилищно строителство ще отидат при строителните дружества и богатите собствени на нови имоти.
<SPEAKER ID="347" NAME="Frédéric Daerden" AFFILIATION="S&amp;D">
(FR) Г-н председател, г-н член на Комисията, госпожи и господа, ясно е, че жилищното строителство е въпрос, който се разглежда трудно на европейско равнище, защото то не е наистина част от мисията на Европейския съюз. Широко е прието обаче, че строителството на качествени жилища е необходимо за гарантиране на социалното сближаване и успеха на плана за възстановяване на Комисията.
<P>
Затова съм доволен, че финансирането на инвестициите в сектора на жилищното строителство, и по-конкретно в областта на енергийната ефективност, все повече биват обхващани от структурните фондове, но не трябва да спираме тук. Затова отвъд това предложение трябва да обърнем специално внимание на бездомните, за които се счита, че наброяват три милиона в Европа.
<P>
Ето защо този въпрос е един от приоритетите на белгийското председателство, което ще встъпи в длъжност през втората половина на 2010 г. Надявам се, че това ще доведе до включването на тази тема в дневния ред на Европейския съюз, за да можем да работим още официално по нея. Работата ще включва, наред с други неща, въвеждане на точни методи за отразяване на броя на бездомните хора, за да има информираност за това явление в световен мащаб, както и увеличаване на помощите за социалните жилища.
<SPEAKER ID="348" NAME="Diane Dodds" AFFILIATION="NI">
(EN) Г-н председател, знам, че този доклад се отнася конкретно до ромските семейства и други конкретни групи.
<P>
Искам да подчертая, че всички хора заслужават и се нуждаят от подходящи за целта социални жилища. Парламентът обаче не трябва да забравя, че има много хора в обикновените общности в градовете, или в селските райони, които живеят в много лоши жилищни условия и за които е невъзможно да намерят прилични жилища. Тези хора трябва да знаят, че Парламентът признава потребностите им. Те са също толкова маргинализирани, независимо дали чрез бедност, наркотици или престъпност.
<P>
Един проблем, който безпокои тези, които предоставят социални жилища в Северна Ирландия, са правилата за обществените поръчки. И макар да са предназначени за насърчаване на лоялната конкуренция в целия Европейския съюз, те имат и непредвидени отрицателни последици върху развитието на крайно необходимите социални жилища в маргинализираните общности, главно поради трудностите, свързани с получаването на земя от това, което до неотдавна беше пазар на спекуланти.
<P>
Северна Ирландия е сериозно засегната от това, а миналата година проблемът означаваше, че 500 от общо 1 500 планирани жилища трябваше да бъдат заменени в програмата за социални жилища.
<P>
Това са въпроси, на които също трябва да обърнем внимание. Бих насърчила Парламента да разгледа този въпрос като част от проблема в сектора на жилищното строителство в маргинализираните общности.
<SPEAKER ID="349" NAME="Rareş-Lucian Niculescu" AFFILIATION="PPE">
(RO) Новите правила за допустимост в сектора на жилищното строителство са пример за начина, по който едни и същи фондове могат да бъдат използвани в повече области, без това да има отрицателни последици.
<P>
Първата стъпка беше направена миналата година, когато правилата за използване на европейските фондове за подобряване на енергийната ефективност бяха смекчени. По този въпрос искам само да кажа, че това беше малка стъпка и допустимият процент може да бъде преразгледан. Втората стъпка е тази, която правим днес.
<P>
И в двата случая това беше свързано с адаптиране на текстове, които в някои случаи са били създадени в много различно от днешното време. Ето защо се чудя дали и други аспекти от използването на европейските фондове не трябва да бъдат преразгледани с цел да се изменят критериите, които вече не отговарят на текущите нужди.
<SPEAKER ID="350" NAME="Petru Constantin Luhan" AFFILIATION="PPE">
(RO) 2010 г. е Европейската година на борбата с бедността и социалното изключване. За съжаление, има голям брой хора, изправени пред крайна бедност и маргинализация, което противоречи на основните принципи и ценности на Европейския съюз. Уязвимостта на тези общности осезаемо се е увеличила по време на текущия период на икономическа криза. В това отношение приветствам инициативата за разширяване на условията за допустимост в рамките на Европейския фонд за регионално развитие, който представлява важен и основен инструмент в борбата срещу бедността.
<P>
Поради лошото качество на жилищните условия считам, че е необходимо да се ускори отпускането на финансова помощ. Трябва да се предложи финансова помощ за жилища както в градските, така и в селските райони. Също така, при разпределянето на финансовата помощ ромското население не трябва да се разграничава от другите социални групи в подобно положение.
<SPEAKER ID="351" NAME="Павел Самецки" LANGUAGE="EN">
Г-н председател, първо, бих искал да благодаря на докладчика за работата му. Оценявам я високо. Второ, искам да направя два коментара по същество на разискването. Чух някои опасения относно потенциалните странични ефекти под формата на допълнителна имиграция. В действителност предложението не се отнася до стимули за имиграцията; то разглежда въпроса за това как да се справим с настоящото положение. Смятам, че то трябва да се възприема, както г-жа Göncz спомена, като пречка за имиграцията.
<P>
Вторият коментар по същество. Комисията, разбира се, ще очаква с нетърпение преразглеждането на оперативните програми: това ще зависи от инициативата на националните и регионалните органи, но ние горещо ще приветстваме такива промени.
<P>
И накрая, позволете ми да приветствам разискването, в което са посочени ангажиментите на Парламента за включването на маргинализираните общности. Това е още една стъпка в подкрепа на една отворена и приобщаваща Европа през 2020 г. Смятам, че ще разчитаме на националните и регионални органи да се възползват максимално от новите улеснения.
<SPEAKER ID="352" NAME="Lambert van Nistelrooij" LANGUAGE="NL">
Аз съм особено доволен от подкрепата и творческия подход, но в този момент аз все пак искам да подчертая, че има да се свърши още много работа; може и да приемемаме рамките, но след това трябва да бъдат определени критериите и това е изключително вълнуващо, защото всичко може да се постигне с пари, дори и погрешни цели, за които все още имам някои опасения. Това е нещо, за което несъмнено ще напомня на Комисията и на Съвета.
<P>
Вторият въпрос е, че тук можем да говорим за една доброволна рамка. Рамката в момента се предлага на държавите-членки. Не е сигурно, че впоследствие ще представлява приоритет. В това отношение активно призовавам за информация от страна на Европейската комисия, защото това се отнася до един принципен избор. Днес ни беше казано: "Вие избирате за Европа"; за тази нова Комисия със социално лице е важно да участваме активно в изпълнението. Въпросните социални групи също трябва да участват в изпълнението, защото тогава ще постигнем един по-добър продукт и по-устойчив резултат.
<P>
Бих искал още веднъж да благодаря на всички и се надявам на един положителен резултат утре. Ще наблюдаваме развитието на нещата и ще следим положението отблизо.
<P>
И накрая, фактът, че това представлява първото законодателно досие в рамките на новия договор се дължи основно на поставените от нас приоритети.
<SPEAKER ID="353" NAME="Председател">
Разискването приключи.
<P>
Гласуването ще се проведе в четвъртък от 12,00 ч.
<P>
Писмени изявления (член 149)
<SPEAKER ID="354" NAME="Ádám Kósa  " LANGUAGE="EN">
Изразявам твърдо убеждение, че Комисията с право предложи изменение на Регламент (ЕО) № 1080/2006 относно Европейския фонд за регионално развитие по отношение на допустимостта на интервенции в сектора на жилищното строителство, осъществявани в полза на маргинализираните общности. Освен това смятам, че Съветът също осъзна важността на предложението по отношение на изтъкването на необходимостта от нова интегрирана гледна точка. В Централна Европа, и особено в Унгария, има голям брой лица с тежки увреждания, които живеят в стари, порутени сгради. Много обекти са служили като замъци или имения преди Втората световна война, но комунизмът ги забрави, наред с изоставените хора, настанени в тях. Знам, че много групи в неравностойно положение имат специфични особености и проблеми и действително смятам, че трябва да вземем предвид последиците от финансовата и икономическа криза. Трябва да подкрепим тези изменения - в съответствие със становищата на гражданските заинтересовани страни - които позволяват много по-добре интегрирани проекти, които едновременно включват строителния сектор, туризма, пазара на труда, развитието на селските райони и социалната интеграция. Не можем да позволим парите на европейските данъкоплатци да се изразходват безцелно. Трябва да се съсредоточим върху реалните решения.
