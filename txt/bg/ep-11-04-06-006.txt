<CHAPTER ID="006">
Управление и партньорство в рамките на единния пазар - Единен пазар за европейците - Единният пазар за предприятията и растежа - Обществени поръчки (продължение на разискването) 
<SPEAKER ID="031" NAME="Othmar Karas" LANGUAGE="DE">
Г-н председател, благодаря много за информацията, която ни дадохте, г-н Барние. Договорът от Лисабон е в сила вече от две години, но сега за първи път имаме устойчива социална пазарна икономика като европейския социален модел. Това може да ни позволи да направим качествен скок към икономически и социален съюз в Европа. Концепцията за вътрешния пазар трябва да се основава на този принцип.
<P>
Вътрешният пазар съществува вече от 20 години, но още не е доизграден. Имаме стратегията "Европа 2020", която не можем да приложим на практика, без да се опираме на вътрешния пазар, и сега обсъждаме финансовата перспектива до 2020 г., която, ако не предоставя по-мащабно финансиране за политически инициативи относно конкурентоспособността, растежа, заетостта и социалната солидарност, няма да ни позволи да приложим идеите на стратегията "Европа 2020" и да изпълним изцяло задачите, поставени в нея.
<P>
Еврото превръща вътрешния пазар в местен пазар. Вътрешният пазар има същностно значение за растежа и заетостта. Всичко, което укрепва вътрешния пазар, увеличава и конкурентоспособността на Европа, а оттук и нейната независимост. Ето защо съм много доволен, че подехме тази инициатива, защото това е най-важната стъпка, която Европа може да направи. Тя е посветена изцяло на това, да позволи на малките и средните предприятия (МСП) да имат достъп до капитал. Ние трябва да гарантираме, че финансовата подкрепа, предоставяна на МСП, няма да бъде само под формата на кредитиране и насърчаване на заемите. Необходимо е да намерим и други подходи.
<P>
За нас е важно да подкрепяме фондовете за рисков капитал, облигациите за финансиране на проекти и електронната търговия, да се борим по-ефективно с пиратството, да установим обща консолидирана основа за облагане с корпоративен данък, да регулираме обществените поръчки и да спазваме четирите свободи: свободното движение на хора, стоки, услуги и капитали. Всички ние имаме много работа. Благодаря ви за тази инициатива, г-н Барние.
<SPEAKER ID="032" NAME="Evelyne Gebhardt" LANGUAGE="DE">
Г-н председател, горещо се надявам, че е възможно да бъдат спасени тези 200 души, които са в беда, защото това е много важно. Благодаря, че ни информирахте по този въпрос.
<P>
Г-н Барние, г-жо Гьори, госпожи и господа, член 3 от Договора от Лисабон, който утвърждава социалната пазарна икономика, задава нов подход и нова политическа задача за бъдещето. Сега ние, разбира се, сме длъжни да изпълним тази задача, която отлагахме през изминалите две години. Радвам се, че Европейската комисия направи първата крачка в тази посока. Много ме радва и това, че ние в групата на Прогресивния алианс на социалистите и демократите в Европейския парламент съумяхме, преодолявайки големи препятствия, да гарантираме, че социалната клауза ще бъде включена в позицията на Европейския парламент при днешното гласуване по този въпрос.
<P>
Това е много важен въпрос, защото той създава основата за социално сближаване и ще ни позволи да гарантираме, че вътрешният пазар се възприема от хората в Европейския съюз като социален компонент. Това има голямо значение, ако искаме гражданите на Европа да възвърнат доверието си в политическата система в Европейския съюз. По-конкретно Комисията трябва най-накрая да признае решаващото значение на социалните права във вътрешния пазар и да постави фокуса върху социалното отражение на европейското законодателство. Ето защо е важно Парламентът да напомни още веднъж на Комисията социалната клауза, прогласена в Договора от Лисабон.
<P>
Бих искала да благодаря на г-н Барние за неговото уверение, че ще вземе това предвид и ще върви по този път. Той може да бъде сигурен в пълната подкрепа на групата на Прогресивния алианс на социалистите и демократите в Европейския парламент. Г-н Барние, социалната клауза означава, разбира се, че трябва да бъде съответно преразгледана и Директивата за командироването на работници. Това означава държавите-членки да съблюдават правото на труд и на стачка, заедно с въпросите, които действително засягат хората, и тези права трябва да бъдат включени в политиката на Европейския съюз за вътрешния пазар без никакви уговорки и без никакви ограничения. Ние като социалдемократи сме заинтересовани от това. Ако вътрешният пазар бъде разработен на тази основа, ние ще ви дадем подкрепата си и нашата политика ще бъде насочена в правилна посока.
<P>
Разбира се, в този контекст са важни и други въпроси. Признаването на професионалните квалификации, Европейският паспорт на уменията и пълната преносимост на пенсионните права в Европейския съюз са все теми, които интересуват гражданите на Европа и които ще гарантират, че вътрешният пазар е пазар за хората. Ние, социалдемократите, винаги сме поддържали именно това. Икономиката трябва да служи на хората, а не обратно. Ако следваме тази линия, ще бъдем на прав път.
<SPEAKER ID="033" NAME="Morten Løkkegaard" LANGUAGE="DA">
Г-н председател, бих искал да благодаря на докладчика и на другите докладчици в сянка за тяхното отлично сътрудничество при работата по докладите. Ние работихме добре заедно, а се радвам също така, че накрая групата на Прогресивния алианс на социалистите и демократите в Европейския парламент склони да приеме компромисни решения. Би било неоправдано, ако не бяхме съумели да постигнем общоприемливо решение по тези доклади.
<P>
Бих искал да отбележа три неща, които според мен представляват успех за групата на Алианса на либералите и демократите за Европа в доклада, по който работих, а именно доклада относно управлението и партньорството в рамките на единния пазар.
<P>
Първият приоритет, който включихме, е фактът, че държавните и правителствените ръководители трябва да поемат политическото водачество в тази област. Това е абсолютно необходима предпоставка за постигане на резултати и за необходимото подреждане на приоритетите.
<P>
Второ, ние гарантирахме ударението да се постави върху необходимостта законодателството в тази област наистина да се прилага точно и своевременно. Това беше голям проблем при Директивата за услугите и ние, естествено, се надяваме това да не се повтаря в бъдеще.
<P>
И накрая, предлагаме алтернативна форма за решаване на спорове, която да бъде насърчавана на равнище Европейски съюз, по-специално за потребителите, които извършват покупки по интернет. Съсредоточаването на вниманието върху електронната търговия като цяло също представлява голяма крачка напред и в това отношение трябва да бъде отбелязано, че ние наскоро приехме и директива за правата на потребителите, ориентирана в същата посока, а това е още една видимо голяма крачка в правилната посока.
<P>
И накрая, бих искал да призова настоятелно г-н Барние да гарантира, че докато този обширен пакет относно единния пазар се придвижва през системата, ние ще увеличаваме и осведомеността за него. Нашият досегашен опит по отношение на предоставянето на информация за единния пазар - единния пазар за гражданите - показва, че има какво още да се желае. Отговорността е на всички ни, но бих си позволил много настоятелно да призова г-н члена на Комисията да положи големи усилия, за да гарантира, че ние наистина насърчаваме и развиваме възможностите за предоставяне на информация, така че гражданите и малките предприятия да бъдат по-добре осведомени за факта, че този превъзходен пакет наистина съществува. Отсъствието на осведоменост по този въпрос ми се струва най-големият проблем в момента. Затова горещо бих препоръчал да дадем стимул на комуникацията.
<SPEAKER ID="034" NAME="Emilie Turunen" LANGUAGE="DA">
Г-н председател, госпожи и господа, през 80-те години на XX век, в десетилетието, когато съм родена, тогавашният председател на Комисията, Жак Делор заявява, че единният пазар следва да има социално измерение. Сега, повече от 20 години по-късно, имаме 23 милиона безработни, имаме натиск върху възнагражденията и условията на труд и върху обществените услуги, имаме близо 18 милиона работещи бедни и растящо неравенство в Европа. Същевременно губим работни места и всъщност не знаем как ще се издържаме в бъдеще.
<P>
Стигаме до заключението, че ни предстои още изключително много работа, когато става въпрос за изграждането на европейското социално измерение. Миналата година г-н Монти изложи тази теза в своето прекрасно предложение за всички нас. Смятам, че той формулира ключовия въпрос, когато каза, че има някои "тесни места", тоест критични точки, които трябва да приемем и с които трябва да се справим, ако искаме да постигнем напредък, и някои от тях са по същество социални и екологични. Всъщност това е основната идея, която по мое мнение ние трябва да следваме или да преследваме в близко бъдеще.
<P>
Процесът на разискване на този документ в Парламента беше труден, но аз много се радвам, че можем на тази парламентарна сесия да отправим своята препоръка към Комисията и към г-н Барние как да продължат работата си.
<P>
Бих искала да набележа три пункта, които са много важни за нас в групата на Зелените/Европейски свободен алианс и които представляват ключови послания. Първото послание, което изпращаме днес, гласи, че искаме зелен единен пазар. Това може да бъде постигнато, наред с другото, чрез новаторство и чрез използване на публични покани за участие в търгове и обществени поръчки по такъв начин, че активно да се насърчава преминаването към зелена икономика. Това може да бъде постигнато и чрез въвеждането на екологичен отпечатък за продуктите и чрез използването на финансови инструменти, които да подпомагат извършването на тези зелени инвестиции, включително еврооблигациите, които имат за цел да покрият нашите големи нужди от инвестиции във връзка с преминаването към зелена икономика. Второто ни днешно послание гласи, че искаме социален единен пазар. Това означава, наред с другото, че искаме основно и задълбочено социално проучване на законодателството преди неговото внасяне и затова искаме то също така да е съотнесено със социалната политика - това е изразът, по който постигнахме съгласие относно съответното законодателство за единния пазар, за да напомня на всички нас задълженията, наложени ни от Договора от Лисабон по отношение на основните социални права.
<P>
Нашето трето послание гласи, че искаме единен пазар за потребителите заедно, наред с другото, с амбициозни инициативи, надзор на пазара и права на пътниците.
<P>
Ето защо това е един отличен документ, който ние, Зелените, можем да подкрепим днес. Искаше ми се той да бъде малко по-ясен в своите послания и ми се искаше да ни позволи да мислим, че Европа би могла да бъде световен лидер, когато става въпрос за социална справедливост, нови работни места и преминаване към зелена икономика. Може би има да извървим още път в това отношение, но мисля, че началото е добро.
<SPEAKER ID="035" NAME="Malcolm Harbour" LANGUAGE="EN">
Г-н председател, с много голямо задоволство приемам възможността да приветствам отличните доклади на тримата докладчици и наистина да благодаря на всички членове на Парламента - не само от комисията по вътрешния пазар и защита на потребителите, но и от много други комисии, представени тук, които се присъединиха към нас в това голямо начинание.
<P>
Вече видяхме от широкото участие на групите от целия политически спектър колко ангажирани сме с тази тема. Имахме оживени обсъждания и оживени спорове, но бяхме обединени от общото желание да разработим конкурентна единна пазарна икономика, конкурентна социална пазарна икономика и тяхната взаимна свързаност. С работата, която свършихме досега, ние постигнахме тази цел.
<P>
В основата на този важен проект, както беше отбелязано от редица от вас, стои преди всичко трудът на професор Монти, на когото съм задължен, и според желанието на моята комисия - тук искам да благодаря по-специално на всички координатори за подкрепата и за енергията, която вложиха - да кажа, че Парламентът също трябваше да даде своя отговор. Имахме чувството, че доизграждането на самите устои на стратегията "Европа 2020" за интелигентен растеж, работни места и иновации - единния пазар - всъщност не е откроено като политически приоритет. Имахме възможността да работим заедно с члена на Комисията - задължен съм и на г-н Мишел Барние, който оползотвори възможността да работи с нас - за да изведем този въпрос като политически приоритет с Акта за единния пазар.
<P>
Това беше реален успех за Парламента и урок как комисиите могат да използват своето право на политическа инициатива, за да осъществяват напредък чрез съвместна работа, защото ако не беше Парламентът, ние днес нямаше да сме тук. Радвам се да видя г-н Martin Schulz - единствения ръководител на група в залата - и горещо приветствам присъствието му. Надявам се, че това е урок, който той ще приложи в бъдещата си работа тук, в Парламента.
<P>
Що се отнася до съдържанието на доклада, в него се открояват няколко послания. Преди всичко редица колеги казаха, че в области като стоките и услугите по-специално ние сме свършили много работа, но не достига осведоменост; хората не се възползват от това. Също така има области, които ние наистина сме длъжни да разработим. Някои от тях засягат стратегията "Европа 2020", новаторството и дигиталните мрежи. Зелените технологии не са отразени в достатъчна степен, макар че някои не са и подходящи за целта.
<P>
Много ме радва това, което казахте за обществените поръчки, а взаимното признаване също трябва да претърпи промени. Ще работим заедно по тези въпроси, но днес създадохме рамката и основите, върху които да се гради нататък. Още веднъж от името на всички европейски граждани искам да благодаря на всички вас, които бяхте ангажирани в това голямо начинание.
<P>
(Ораторът приема да отговори на въпрос, зададен чрез вдигане на синя карта съгласно член 149, параграф 8 от Правилника за дейността)
<SPEAKER ID="036" NAME="Nicole Sinclaire" AFFILIATION="NI">
(EN) Г-н председател, бих искала да задам въпрос на г-н Harbour, който е член на Европейския парламент от графство Уест Мидландс в Обединеното кралство. Той говори надълго колко хубаво е да си в Европейския съюз и какво влияние придобиваш. Наистина той е председател на една от най-влиятелните комисии в Европейския парламент - комисията по вътрешния пазар. Всъщност в Парламента той е единственият консерватор, които е председател на комисия. Неотдавна г-н Harbour представи писмена декларация в подкрепа на малкия бизнес, но събра само малко повече от 200 подписа. Това ли е равнището на неговото влияние? Или е всъщност еврофил, маскиран като евроскептик в някаква безумна група на Европейските консерватори и реформисти, която заблуждава британската общественост отново и отново?
<SPEAKER ID="037" NAME="Malcolm Harbour" AFFILIATION="ECR">
(EN) Г-н председател, г-жа Sinclaire и аз сме представители на регион в Обединеното кралство, обитаван от хора, чиито работни места и бъдеще зависят от единния пазар. Аз непрекъснато работя с малки предприятия и мога да кажа, че малките предприятия в Мидландс, които осигуряват доставки за големите компании в автомобилната промишленост, точно по пътя, където тя и аз живеем, сега работят извънредно поради новите възможности, които ние създадохме, като им изградихме рамка за завладяване на пазар, наброяващ 500 милиона души - такава голяма територия.
<P>
Аз ни най-малко не търся извинения за дейността си тук. Бих желал други хора да бъдат по-конструктивни и да работят за своите местни граждани, вместо просто да идват тук да се оплакват.
<P>
(Ръкопляскания)
<SPEAKER ID="038" NAME="Kyriacos Triantaphyllides" LANGUAGE="EL">
Г-н председател, г-н член на Комисията, аз високо оценявам Вашата реч днес. И все пак ние сме на мнение, че Комисията е привързана към философията, вдъхновила Лисабонската стратегия, стратегия, която според официалната позиция на Комисията не съумя да изпълни своите задачи.
<P>
Стратегията за единния пазар трябва, първо, да избистри концепцията му и да определи наново неговите приоритети едновременно на теоретично и на практическо равнище, така че това да бъде достатъчно видимо за обществеността. Ние смятаме, че пазарът е полезен, че той има своите положителни черти; той обаче сам по себе си не представлява социален модел. Социалното измерение трябва да бъде дефинирано като върхов приоритет и новият дневен ред за единния пазар трябва да бъде съставен така, че да увеличава социалната справедливост. В едно свободно пазарно общество не всичко може да бъде за продан. Комуналните услуги, общественото здравеопазване и услугите от икономически интерес не трябва да бъдат засягани от закон за конкуренцията или законодателство за единния пазар. Всеобщият достъп до жизненоважни и висококачествени обществени услуги е ключов политически въпрос. Същевременно не трябва да бъдат пренебрегвани основни права, като например правото на професионално сдружаване.
<SPEAKER ID="039" NAME="Matteo Salvini" LANGUAGE="IT">
Г-н председател, г-н член на Комисията, госпожи и господа, аз няма да правя още едно изказване по отделните точки. Представител съм на коалиционен партньор в правителството на една от страните основателки на Европейския съюз, а именно Северната лига. Това не е въпрос на по-добра комуникация - чух един колега да говори за посланик по комуникацията, когато биват атакувани дейностите на Европейския съюз - а по-скоро въпрос на участие на териториите.
<P>
Ние одобряваме тези три мерки. Те имат положителни страни и страни, които се нуждаят от подобряване, за които ние като група сме внесли изменения. Основният фактор е участието, защото Италия се различава от Финландия, а се различава и от Португалия. Важното е, че това ще бъде една възможност, а не принуда, каквато представляваха някои директиви в миналото.
<P>
Ние трябва да бъдем внимателни, когато смятаме за нарушители държави, които не спазват насоките, защото ако те не са в състояние да ги спазват, това очевидно не е нарочно, а вероятно защото тези директиви не могат да бъдат прилагани по еднотипен начин в 27-те държави.
<P>
Единният пазар е наша задача. Той не е цел, а средство, и затова за малките и средните предприятия и за потребителите е важно този процес да бъде преди всичко конкретен, не декларации по принцип, а конкретни действия, започващи с тези конкретни дванадесет точки, и второ, следва да има реално участие на държавите и териториите, защото иначе рискуваме да изградим още една рамка, която хората и производителите няма да приемат с одобрение. Не е посланикът по комуникацията, който ще определи дали една директива или единен пазар е пригоден за социалната и производствената система, която трябва да го включи в себе си.
<SPEAKER ID="040" NAME="Nicole Sinclaire" AFFILIATION="NI">
(EN) Г-н председател, относно процедурните въпроси преди всичко правилникът постановява, че ако член на Парламента желае да зададе процедурен въпрос, председателят следва да му даде тази възможност, а аз исках да задам именно процедурен въпрос.
<P>
Сините карти позволяват на член на ЕП да зададе въпрос на друг член на ЕП. Ако обаче членът на ЕП пренебрегне зададения въпрос, мисля, че Вие, г-н председател, трябва да поискате от този член да отговори на въпроса.
<P>
Моят въпрос беше прост: как е помогнало влиянието на г-н Harbour за приемането на една писмена декларация, която не успя да събере необходимия брой подписи?
<SPEAKER ID="041" NAME="Председател">
Уважаемият колега, г-н Harbour, отговори на въпроса. Всеки може да тълкува отговора като повече или по-малко изчерпателен. Вие може да го смятате за непълен, други може да го смятат за изчерпателен. Но тук разискването приключва. Не можем да подменим такава важна тема с двустранно обсъждане между вас и г-н Harbour.
<SPEAKER ID="042" NAME="Laurence J.A.J. Stassen" AFFILIATION="NI">
(NL) Г-н председател, нека да започна с положителните неща. Докладите, които обсъждаме, включват множество добри предложения, като придвижване на Директивата за услугите, европейския патент и скъпите тарифи за роуминг. Това са неща, които ще имат отражение върху същността на вътрешния пазар и ще помогнат на отделните граждани и дружества да вървят напред.
<P>
За съжаление, трябва да отбележа, че в докладите има и много инициативи, които далеч надхвърлят целта на вътрешния пазар. Ще спомена някои от тях: задачите, свързани с изменението на климата и намаляването на въглеродните емисии, социално-икономическото равенство, справедливи условия на труд и, разбира се, по-голяма солидарност, а това означава социално-икономическа схема на преразпределение, която несъмнено ще включва и изразходването на повече пари. Всяко едно от тези предложения има социалистически привкус и по наше мнение нито едно от тях не влиза в обхвата на европейските отговорности, и със сигурност нито едно от тях няма нищо общо с вътрешния пазар. Утопия е да се мисли, че различията в Европа могат да бъдат заличени със социално-икономически намеси. Вътрешният пазар никога не е бил изграждан с намерението да създаде всеобхватно равенство в Европа.
<P>
Г-н председател, делегацията на нидерландската Партия на свободата (PVV) би предпочела вътрешен пазар, съсредоточен върху същността, тоест върху насърчаването на свободата и икономическото сътрудничество. Нека да се заемем сериозно с тези два въпроса, които засега са отложени, и да се избавим от всякакви ненужни инициативи. За PVV представата за ролята на вътрешния пазар, описвана тук, е прекомерна.
<SPEAKER ID="043" NAME="Róża Gräfin von Thun und Hohenstein" AFFILIATION="PPE">
(EN) Г-н председател, бих искала да кажа на уважаемия член на Комисията, че докато работехме върху доклада по вашия ценен документ ние, както и вие самите, бяхме пропити от съзнанието, че единният пазар е създаден, за да служи на европейците. Може би точно това е причината, поради която преговорите между различните политически групи за окончателната форма на текста бяха толкова трудни. Трябва да се съглася с тях, че дори да не сме влюбени в единния пазар, ние все пак изпитваме силни чувства към него.
<P>
Наистина е хубаво, че Европейският парламент днес изпраща ясен знак на Комисията и на Съвета под формата на предложения за 15 приоритета и лично аз съм удовлетворена, че подчертахме значението на мобилността на нашите граждани. По-добър достъп до банкови услуги; улеснено признаване на професионалните квалификации; пълна преносимост на пенсионните права: това са областите, в които нашите граждани имат нужда от решения, за да могат да учат, да работят и да инвестират в различни държави-членки през живота си.
<P>
Европейците очакват от нас конкретни действия в отговор на конкретни нужди и ние трябва да се справим с това. Да вземем за пример тарифите за роуминг на гласова връзка и данни. Крайно време е тарифите да престанат да възпрепятстват мобилността на европейците на този континент - нашия континент без вътрешни граници. Този въпрос също е засегнат в документа, който ще гласуваме днес.
<P>
И накрая, Европейският парламент предлага идея за организиране на годишен форум за единния пазар и тази платформа ще позволи провеждането на действителна дискусия с гражданите. Според мен това е изключително добър начин за включване на европейските граждани в реформирането на единния пазар по случай неговата 20-а годишнина и по този повод пожелавам всички ние да работим с по-голям успех.
<SPEAKER ID="044" NAME="Mitro Repo" AFFILIATION="S&amp;D">
(FI) Г-н председател, г-н член на Комисията, госпожи и господа, една от причините за проблемите на единния пазар е слабото управление. Понастоящем непростимо голям брой директиви чакат прекалено дълго да бъдат въведени в националните законодателства. Прекалено много са и директивите, прилагани по незадоволителен или неточен начин.
<P>
Държавите-членки трябва сами да поемат отговорността за жизнеспособността на единния пазар. Общи правила, които не се съблюдават по никакъв реален начин, нямат стойност. Една от опасностите се състои в неравнопоставеността на гражданите на ЕС. Правата и задълженията трябва да бъдат еднакви за всички граждани и дружества в ЕС.
<P>
По мое мнение докладът на г-жа Kalniete не подчертава в достатъчна степен значимата роля на Европейския парламент. Съгласно Договора от Лисабон ролята на Парламента като законодател трябва да бъде равна на тази на Съвета. Убеден съм, че при рестартирането на единния пазар той ще се опира на равното участие и на тясното сътрудничество на всички институции на ЕС. Само като работим заедно можем да постигнем целите, които първоначално заложихме в идеята за единния пазар. Те са: насърчаване на конкурентоспособността, социална пазарна икономика и устойчиво развитие.
<P>
В своето изказване на вчерашното пленарно заседание г-н Schulz заяви категорично, че нито председателят на Комисията, нито председателят на Европейския съвет могат да отнемат от ролята на Европейския парламент. Надеждността на политиката на ЕС и бъдещето на Европейския съюз зависят изключително от ефективната демокрация. Легитимността на дейността на Парламента е гарантирана от 500 милиона европейски гласоподаватели в преки национални избори. Тъкмо те са измежду най-влиятелните личности, деятели и ръководители в Европа. Жизнеспособността на единния пазар, а също и бъдещето на Европейския съюз зависят от техните постъпки и от решенията, които вземат.
<SPEAKER ID="045" NAME="Olle Schmidt" AFFILIATION="ALDE">
(SV) Г-н председател, ЕС със сигурност е нещо повече от единен пазар, но без единен пазар няма ЕС. Единният пазар е нашият най-важен инструмент, с който можем да спасим ЕС от икономическата криза.
<P>
Затова няма конфликт между това, което е добро за европейските граждани, и това, което е добро за европейските предприятия. Всички могат да спечелят, ако успеем да премахнем пречките пред свободното движение на хора, стоки, капитали и услуги. Единният пазар още далеч не е завършен, и по-специално секторът на услугите се нуждае от реорганизиране и подобряване. Това се отнася също така и за дигиталния пазар, за да можем да пожънем плодовете от динамичното въздействие на свободното движение.
<P>
Един от крайъгълните камъни на единния пазар е еврото. Общата парична единица създава стабилност за предприятията, защото не се налага да се затрудняват с обменни курсове. Еврото опростява презграничната търговия. Ако еврото бъде въведено в целия ЕС, включително в моята страна, Швеция, това очевидно ще стимулира и ще укрепи Европа и ще засили допълнително единния пазар. Ще имаме повече работни места и по-голям просперитет.
<P>
(EN) Между другото, г-н председател, изцяло подкрепям бележките, направени от г-н Malcolm Harbour.
<SPEAKER ID="047" NAME="Pascal Canfin" AFFILIATION="Verts/ALE">
(FR) Г-н председател, г-н член на Комисията, мисля, че мнозина от колегите ми ще си припомнят, че в основата на пакета за единния пазар стои докладът на г-н Монти, който препоръчва да се направи значителен компромис между тези, които пледират за повече конкуренция, така да се каже, и тези, които пледират да се даде повече тежест на социалните, екологичните и данъчните аспекти.
<P>
Смятам, че тук, в Парламента - при положение че текстовете няма да бъдат преформулирани при гласуването, което ще проведем в пленарната зала след няколко часа - съумяхме да намерим този компромис, включително в 14-те предложения, направени общо в трите доклада. Знам също така, че в колегията на членовете на Комисията провеждате обсъждания, за да определите кои са централните насоки, които ще поддържате, и ние категорично следва да обърнем сериозно внимание на това балансът, постигнат от Парламента и желан от г-н Монти, да бъде поддържан и продължен и в 12-те централни насоки за бъдеща работа, които набелязахте.
<P>
Бих искал да откроя три аспекта, които ми се струват изключително важни, в допълнение към това, което преди малко беше казано от г-жа Turunen от името на групата на Зелените/Европейски свободен алианс. Първият аспект засяга конкуренцията. Въпросът с единния пазар се състои в това, къде можем да съсредоточим конкуренцията. Дали ще я съсредоточим в иновациите, в продуктите или ще я съсредоточим в правилата, чрез екологичен или социален дъмпинг? Смятам, че ние тук, в Парламента, намерихме баланса - и се надявам вие в Комисията да го поддържате - като казваме "да" на повече конкуренция чрез новаторство, "да" на повече капиталови инвестиции, но също така "да" на социалната клауза, "да" на екологичните стандарти, които ще гарантират, че конкуренцията няма да доведе до регулаторен дъмпинг. Това са двата аспекта, които според мен стоят в основата на нашия компромис.
<P>
Вторият въпрос, който искам да откроя, засяга аспекти на данъчното облагане. Когато предложихте консолидираната основа за облагане с корпоративен данък за многонационалните дружества в първия вариант на Акта за единния пазар, тя беше задължителна: с други думи, всички дружества щяха да подлежат на тази консолидирана данъчна основа. В предложението, направено от Комисията преди десетина дни, мярката става незадължителна: с други думи, вместо да се допринася за единния пазар, всъщност се отнема от него. Ще се добавя нова система, ще се добавя усложненост, ще се добавя регулаторен арбитраж, вместо да се създаде данъчна хармонизация. Предложението, внесено от Комисията преди две седмици, е в пълно противоречие с това, което ние в Парламента желаем, и с това, което вие предлагахте преди.
<P>
Последният въпрос, който искам да откроя съвсем накратко, е идеята за реципрочност, в точно същия смисъл, който и вие влагате в нея. Единният пазар наброява 500 милиона души; той представлява едно икономическо образувание, но той е и политическо образувание, което трябва да ни направи по-влиятелни при формиране на облика на глобализацията.
<SPEAKER ID="048" NAME="Edvard Kožušník" AFFILIATION="ECR">
(CS) Г-н председател, аз бих желал да благодаря на г-н Барние за дванадесетте мерки по Акта за единния пазар и за вдъхновението, което ни даде докладът на г-н Mario Monti, но искам да спомена и едно име, което е много важно, както ще се съгласят всички от нас, работили по въпросите на вътрешния пазар в комисията по вътрешния пазар и защита на потребителите - и това е името на Malcolm Harbour.
<P>
Това несъмнено е едно от най-важните имена в днешното пленарно заседание. Г-н Барние няма да се обиди, тъй като той заседаваше с нас в комисията, когато Malcolm Harbour предложи инициативата за вътрешния пазар, която възобнови цялостния дебат относно вътрешния пазар, и всички, независимо от политическата си принадлежност - социалисти, зелени, либерали или самите европейски консерватори и реформисти - бих казал, почти всички подкрепиха тази идея, поради което искам да спомена името на Malcolm Harbour. По мое мнение сега се налага да се борим срещу икономическия национализъм, като времето е само един от враговете ни в тази борба. Предвид недостатъчното време, с което разполагаме, аз се надявам, че г-н Барние ще може да превърне тези 12 мерки в законодателни мерки.
<SPEAKER ID="049" NAME="Eva-Britt Svensson" AFFILIATION="GUE/NGL">
(SV) Г-н председател, г-жа Гьори започна изказването си с думите, че ние се нуждаем от движеща сила за икономиката. Това е истина, ние действително имаме нужда от такава сила, но бих желала да добавя, че на нас ни е необходима и движеща сила за социална справедливост и за устойчиво общество. Социалните права никога не трябва да се разглеждат като пречка. Напротив, те са предпоставка за устойчива и социална икономика, както и за растеж. Никой не спомена идеята за нова стратегия в областта на данък добавена стойност. Аз ще го направя, тъй като в отделните държави-членки има различни законодателства в областта на ДДС. Швеция например финансира голяма част от системата си за социално подпомагане чрез правилата за ДДС. Ние вече изпитваме затруднения в резултат от прилагането на европейското законодателство, тъй като Европейският съюз няма да ни позволи да освободим неправителствените организации от плащане на ДДС. Това засяга всички доброволни организации - например тези, чиято дейност е свързана с децата и младите хора. Ние трябва да имаме правото сами да решаваме какви ще са правилата по отношение на данък добавена стойност.
<SPEAKER ID="050" NAME="Oreste Rossi" AFFILIATION="EFD">
(IT) Г-н председател, госпожи и господа, създаването на единен пазар е една от целите на Европейската комисия за справяне с икономическата криза.
<P>
Има както положителни, така и отрицателни аспекти и в трите доклада. Ние сме съгласни с използването на нови технологии, електронната търговия и нововъведенията за насърчаване на стопанския растеж и засилване на конкурентоспособността. За да насърчим създаването на пазар за европейците, приоритет следва да стане по-доброто координиране на търговската дейност, за да се контролират стоките, внасяни от трети страни. Единствено създаването на интегриран единен пазар може да осигури възможности за икономически растеж, тъй като той отговаря на критериите за прозрачност и по-голямо значение на регионалните условия.
<P>
Все още съществуват проблеми, като предоставянето на специални правомощия на председателя на Комисията при осъществяването на надзор върху единния пазар и липсата на защита за малките и средните предприятия, както и за техните служители и работници. Ако искаме да подпомогнем европейската икономика, ние трябва да сложим край на пренасочването на дейността на предприятията.
<SPEAKER ID="051" NAME="Csanád Szegedi" AFFILIATION="NI">
(HU) Г-н председател, госпожи и господа, възможно е да се съгласим с представения ни доклад в същината му. Въпросът обаче е до каква степен можем да осъществим заявените претенции. А именно, свободното движение на хора и капитали всъщност звучи добре, но на какво са свидетели унгарците досега? Те виждат, че западните капитали могат да дойдат в Източна Европа, но от Източна Европа единствено хората могат да отидат на Запад и поради това само движението на хора е свободно. Невъзможно е, не е ли така, да си представим, че унгарски или може би чешки или полски предприемачи купуват например немската фирма, произвеждаща "Фолксваген", и после я затварят, за да си създадат свой собствен пазар? Обратното, немски, френски и британски предприемачи правят това в Унгария, ликвидирайки захарната, хранителната, консервната и текстилната промишленост в страната. В действителност през 2004 г. те дори провеждаха кампании, в които пропагандираха, че трябва да се присъединим към Европейския съюз, защото унгарските производители ще могат да откриват сладкарници във Виена. Унгарските предприемачи не само че не могат да откриват сладкарници във Виена, но не могат да го направят дори и в малките села. Поради това хранителната, текстилната и консервната промишленост следва да се възродят и в Източна Европа, за да бъдем ние членове, уважавани членове на Европейския съюз с равностойни права.
<SPEAKER ID="052" NAME="Andreas Schwab" AFFILIATION="PPE">
(DE) Г-н председател, г-н Барние, госпожи и господа, на първо място, бих желал да изразя искрените си благодарности на онези колеги от Европейския парламент и Европейската комисия, които бяха ангажирани в работата по съвместния доклад.
<P>
Преди около 20 години вътрешният пазар беше създаден с Единния европейски акт. Оттогава несъмнено е постигнат голям напредък, но процесът наподобява спринт на 100 метра. Последните няколко метра са най-трудни и най-напрегнати. Поради това още по-радушно се приема фактът, че г-н Барние след консултации с другите членове на Комисията ни предоставя изключително последователен подход по отношение на финалния спринт в посока вътрешен пазар. В миналото нямахме добър напредък в отделни области, най-вече защото стратегията не беше проверявана адекватно от генералните дирекции и Комисията, за да се гарантира нейната последователност. Ние трябва да работим заедно с всички групи в Европейския парламент и с Комисията, за да сме сигурни, че нещата се променят.
<P>
Ключовият момент от последните няколко метра от надбягването за вътрешния пазар, финалният спринт, както го наричам аз, е водещият принцип за социална пазарна икономика, което означава да се вземат сериозно правата на служителите, дружествата, гражданите и всички ангажирани в деловия свят, и да се гарантира, че постигаме справедлив баланс между отделните държави-членки и между различните интереси на заинтересованите страни. Аз считам, че компромисите, които постигнахме в отделните групи, се приближават много до този принцип.
<P>
Въпреки това, г-н Барние, бих искал да посоча, че групата на Европейската народна партия (Християндемократи) съгласува в рамките на всички комисии списък с приоритети за следващите мерки, които трябва да се вземат от предложения от Вас пакет. Списъкът съдържа четири основни точки. Искаме да видим едно решаващо усилие, насочено към утвърждаване на основните свободи на вътрешния пазар. Например една четвърт от съществуващите в Европейския съюз професионални квалификации са съсредоточени в по една държава-членка. Това показва, че все още има да се свърши много работа и че пазарът не функционира добре от гледна точка на отвореността.
<P>
Освен това искаме да създадем трансграничен, цифров вътрешен пазар и да дадем глобална перспектива на вътрешния пазар. Предложенията относно политиката за възлагане на обществени поръчки са изключително важни в това отношение и Парламентът ще изготви резолюция по този въпрос по време на следващото заседание.
<SPEAKER ID="053" NAME="Bernadette Vergnaud" AFFILIATION="S&amp;D">
(FR) Г-н председател, г-жо Гьори, г-н член на Комисията, госпожи и господа, бих искала да поздравя всички онези колеги, които участваха в подготовката на докладите. Считам, че успяхме да подготвим три балансирани документа, които изпращат силно послание от Парламента за колегията от членовете на Комисията относно нашите приоритети в областта на единния пазар, функциониращ ефективно от името на гражданите в полза на растежа и предприятията.
<P>
Като докладчици в сянка на доклада на г-н Buşoi ние подготвихме ясна пътна карта за Комисията. На първо място, и тук всички сме съгласни, г-н Барние, има предложение за законодателна рамка за обществените поръчки, публичните/частните партньорства и концесиите на услуги, които трябва да защитават малките оператори, малките и средните предприятия и възлагащите местни органи, и които ще гарантират взаимодействие между Европейския съюз, индустриализираните държави и най-големите развиващи се страни.
<P>
После идва необходимостта от гарантиране на приоритетност за консолидираната основа за облагане с корпоративен данък и ясна рамка за ДДС. Това е от решаващо значение, ако искаме нашите малки и средни предприятия да процъфтяват в здравословна конкурентоспособна среда.
<P>
Накрая, ние следва да гарантираме, че нововъведенията се финансират, за да стимулираме силния и устойчив растеж в основните европейски инфраструктурни проекти чрез емитирането на еврооблигации.
<P>
Бих желала накрая да подчертая колко е важно според мен, че постигнахме задоволителен компромис по ключови въпроси, които могат да гарантират социалните права в различните законодателства на единния пазар и да защитят услугите от общ интерес в духа на Договора от Лисабон.
<P>
Г-н Барние, ние Ви изпращаме изключително ясно послание: икономиката трябва да служи на гражданите, а не на други цели. Вие имате нужда от помощта ни. Днес ние Ви я даваме наред с главното предизвикателство: да направим нашите граждани съпричастни към европейския проект. Така че не ги разочаровайте и им дайте увереността, от която се нуждаят!
<SPEAKER ID="054" NAME="Adina-Ioana Vălean" AFFILIATION="ALDE">
(EN) Г-н председател, като либерал аз приветствам приемането на Акта за единния пазар. Премахването на националните бариери следва да доведе до ефективен единен пазар, но дали той може да бъде приложен във всички сектори? Изглежда ми очевидно той да се приложи в енергийния сектор, още повече от гледна точка на недостига на ресурси и международното напрежение. Аз твърдо считам, че Европа следва да използва авторитета си и да накара държавите-членки да си взаимодействат и да инвестират в инфраструктурите си като предпоставка за единен енергиен пазар и сигурност на доставките.
<P>
Тази нова мантра на Брюксел обаче е само пожелателна, доколкото тя засилва конкурентоспособността и по-ниските цени за потребителите, но има отрасли, в които тя не може да бъде приложена. Съмнявам се, че създаването на европейски телекомуникационни шампиони, установяването на общоевропейско лицензиране в аудиовизуалния сектор или единен пазар за онлайн съдържание ще донесе в дългосрочен план повече конкурентоспособност или ще стимулира творчеството, културата и растежа. Така че може би трябва да отделим време, да седнем и да помислим, а не да прегръщаме сляпо идеята за леснодостъпен пазар.
<SPEAKER ID="055" NAME="Emma McClarkin" AFFILIATION="ECR">
(EN) Г-н председател, в началото бих искала да благодаря на всички докладчици за положените усилия, но по-специално на г-жа Kalniete за усърдната й работа и на нашия председател, г-н Malcolm Harbour, за дейността му като ръководител.
<P>
По оценки на правителството на Обединеното кралство стойността на истинския единен пазар ще възлезе на 800 млрд. евро от БВП на Европейския съюз - една действително удивителна сума. Все още има много да се свърши в тази област. Подобряването на управлението на единния пазар трябва да бъде основен стратегически приоритет за Европейския съюз. Жизненоважно е при настоящата неблагоприятна икономическа конюнктура да се стремим да засилим своята конкурентоспособност, да ускорим растежа, да създаваме работни места и да стимулираме нововъведенията. Аз съм доволна от резултатите на доклада, в който се подчертава значението на твърдата ангажираност и отговорност на държавите-членки за рестартирането на единния пазар, което е от съществено значение за неговия успех.
<P>
Чрез осъществяването на строг контрол и съкращаването на сроковете за транспониране на директивите държавите-членки ще могат да активизират търговията и да гарантират добре функциониращ единен пазар. Аз подкрепям горещо приоритетните действия, очертани в доклада на г-н Correia de Campos във връзка с взаимното признаване на професионалните квалификации, за които аз ще бъда докладчик. Ние спешно трябва да установим какви са трудностите, с които се сблъскват държавите-членки при прилагането на директивата, както и трудностите за самите професионалисти.
<SPEAKER ID="056" NAME="Cornelis de Jong" AFFILIATION="GUE/NGL">
(NL) Г-н председател, по време на обсъждането на отличния доклад на г-н Louis Grech останах с впечатлението, че и Парламентът, и Комисията осъзнават необходимостта от засилване на социалната ориентация на вътрешния пазар.
<P>
Ние всички сме съгласни, че причините за частичния провал на вътрешния пазар се крият във факта, че той спечели сърцата на големите компании, но не спечели сърцата на обикновените хора. Не са постъпили обаче никакви предложения относно включването на социален раздел за защита на правата на профсъюзите и колективните споразумения. От друга страна, някои държавни ръководители и самата Комисия искаха ограничаване на разходите за възнаграждения, като някои дори призоваваха за премахване на колективните споразумения. Даже самото съществуване на профсъюзно движение сега е поставено под въпрос.
<P>
Г-н Барние, не позволявайте това да се случи. Оставете социалното начало да Ви води и гарантирайте, че вътрешният пазар ще стане пазар за всички, а не просто играчка в ръцете на големите компании. Ето защо Ви призовавам да излезете с предложение, в което ясно да се заяви, че социалните права не следва да бъдат подчинявани на принципа на необузданата конкуренция.
<P>
Само една дума към колегата г-жа Sinclaire. За мен беше удоволствие да работя с Malcolm Harbour върху писмената декларация относно малките и средните предприятия. Вие не ни оказахте подкрепа и считам критиката Ви по повод на декларацията за напълно неоснователна.
<SPEAKER ID="057" NAME="Jaroslav Paška" AFFILIATION="EFD">
(SK) Г-н председател, опитът да създадем единен пазар за предприятията и за постигане на растеж преминава през много административни бариери, които са естествена последица от факта, че стопанската среда се развива несинхронизирано в различните държави-членки, на различни етапи и при различни условия. Стремежът да се синхронизира стопанската среда във всички 27 държави-членки ми изглежда труднопостижима амбиция. Ето защо бих желал да посоча възможността за алтернативен подход, който не изисква максималното сътрудничество на всички държави-членки от самото начало. Процедурата съгласно член 20 от Договора за Европейския съюз (ДЕС) вече ни позволява да постигнем значителен напредък по трудноразрешимия проблем за европейския патент чрез т.нар. засилено сътрудничество в областта на създаването на единна патентна защита. Аз съм твърдо убеден, че ако групата на икономически по-силните държави-членки, като Франция и Германия в частност, наложат волята си и унифицират счетоводните си правила, създавайки единна счетоводна и данъчна система, ще бъде възможно чрез засилено сътрудничество съгласно член 20 от ДЕС да се положат основите на единна счетоводна система, към която могат постепенно да се присъединят и останалите държави-членки. Категорично съм убеден, че посредством адекватен избор на премерени, последователни стъпки е възможно значително да подпомогнем функционирането на единния пазар на Европейския съюз.
<SPEAKER ID="058" NAME="Mike Nattrass" AFFILIATION="NI">
(EN) Г-н председател, г-жа Kalniete иска да рестартира единния пазар и го представя като ракета V-2: крайно опасна, но никога не достига целта. Г-н Correia de Campos е загрижен за движението на работниците. Е, добре, аз също съм загрижен.
<P>
Европейският съюз заля Обединеното кралство с работници отвън. Обединеното кралство вижда света като пазар. Оковите на европейските регулации водят до закриване на наши предприятия, спиране на нововъведенията, когато те не отговарят на регулациите, закриване на традиционни производства, когато продуктът, независимо от това, че е добър, е различен от одобрения европейски аналог.
<P>
Малките предприятия стават жертва на този процес. Обединеното кралство е сред онези, които спазват правилата, и страда поради тези причини: например високата цена, която плаща свиневъдството и производството на яйца за спазването на регулации, които Комисията няма да приложи, но те ще направят продуктите ни неконкурентоспособни. Мога да приведа много повече примери, но е дадена само една минута за спасяването на малките предприятия.
<SPEAKER ID="059" NAME="Amalia Sartori" AFFILIATION="PPE">
(IT) Г-н председател, госпожи и господа, считам, че е важно всички ние да благодарим на г-н Барние за работата, както и на г-н Harbour за изключителния му принос.
<P>
Предложената от Комисията инициатива е резултат от многогодишна дейност, включително от страна на колегите - предшественици на г-н Барние. С нейното публикуване можем накрая на този етап да очертаем по-добре и да дадем приоритет на въпроса за единния пазар, който поради неизбежни причини, трудни за разбиране от обществото, не получава по мое мнение необходимото внимание в рамките на програмата до 2020 г.
<P>
Считам, че единният пазар е огромното предизвикателство за Европейския съюз. От една страна, той може да ни изведе от трудната кризисна ситуация, а от друга страна, може да ни направи още по-силни и влиятелни в областта на политиките, които се осъществяват в останалия свят. Но въпреки това ние винаги трябва да се борим срещу съпротивата на държавите-членки, като аз считам, че насоките, очертани в доклада, ще изискват общите усилия на всички нас.
<P>
Що се отнася до моята група, мога ли да заимствам използвания от г-н Schwab израз, с който съм напълно съгласна, че ние се намираме на финалния спринт. Това е по-вълнуващ, но и по-труден етап. Считам, че това, което искахме от Комисията и за което трябва да благодарим на г-н Барние, е акцентът върху уеднаквяването на професионалните квалификации на единния цифров пазар, както и върху единния пазар за обществените поръчки и отделянето на специално внимание на малките и средните предприятия. Към това бих добавила обичайния си девиз: опростяване, опростяване и пак опростяване.
<SPEAKER ID="060" NAME="Patrizia Toia" AFFILIATION="S&amp;D">
(IT) Г-н председател, госпожи и господа, благодаря на докладчиците и на г-н Барние за ценния принос, който имат по отношение на Парламента.
<P>
Ние подкрепяме идеята за вътрешен пазар, който може да разбере и удовлетвори социалните очаквания, както и последиците, свързани със социалното измерение. Той не е въздушна кула, той е реалистичен и съвременен. Това виждане прави пазара по-силен, тъй като съсредоточаването на вниманието само върху икономическия елемент, ограничавайки по този начин пазара до въпроса за икономиката, показа, че това няма да реши нито проблемите на растежа, нито тези на сближаването.
<P>
Накратко това означава, че сега ние трябва напълно да реализираме идеала за европейската социална пазарна икономика. Той се съдържа в днешния текст. В него е включено и признаването на социалните предприятия, кооперациите и тяхната роля, признаването на взаимозастрахователните компании и фондациите, които представляват 10% от европейските предприятия и много работни места. Те са реалност с действителна стопанска дейност и показват икономическия плурализъм и плурализма на бизнеса. Те работят с капитала, а не за капитала, и искат да създават работа, благоденствие, качество на живота и нововъведения, както и да покажат, че тези ценности трябва и могат да бъдат част от вътрешния пазар в Европа.
<SPEAKER ID="061" NAME="Ashley Fox" AFFILIATION="ECR">
(EN) Г-н председател, най-голямото постижение на Европейския съюз е създаването на единния пазар. Свободното движение на стоки, услуги, работна сила и капитали стимулира нововъведенията и увеличава просперитета на 500-те милиона жители на Европа.
<P>
Единният пазар беше причината, поради която моята страна се присъедини към Европейската икономическа общност, и той е причината ние да продължим да бъдем част от Европейския съюз, но в последните години Европейският съюз се отклони от темата за завършването на единния пазар. Бяха пропилени твърде много време и пари за грандиозни проекти, които не носят полза на хората, които ние представляваме. Аз считам, че е дошло време да пренасочим вниманието си върху единния пазар. Неговото разширяване и успехи са от жизненоважно значение за икономиките ни. Това е една от няколкото области, където Европейският съюз може да осигури растеж, вместо да го възпрепятства.
<P>
Бих поискал от члена на Комисията да бъде смел. Вместо да въвежда повече регулации, които намаляват работните места в Лондонското сити, аз ще го помоля да съсредоточи вниманието си върху създаването на конкурентоспособен и създаващ работни места единен пазар за Европа.
<SPEAKER ID="062" NAME="Thomas Händel" AFFILIATION="GUE/NGL">
(DE) Г-н председател, законът за обществените поръчки, както и възлагането на договори за обществени поръчки са съществена част от вътрешния пазар. Г-н Барние, моят отговор на Вашата забележка относно желанието за насърчаване на социалната интеграция в този контекст е, че много малко съм чувал да се говори за защита на социални права или за защита на колективни споразумения. Това са някои от основните правила, които Вие, както казахте, не искате да поставяте под съмнение. Ако искаме да защитаваме основните правила, ние трябва да гарантираме в бъдеще по време на възлагането на договори за обществени поръчки, че основните социални стандарти се спазват, че колективните споразумения не се блокират и използването на евтина работна ръка е предотвратено. Всичко това представлява част от модерния закон за възлагане на обществени поръчки.
<P>
Бих искал ясно да се разбере, че не трябва да отделяме повече внимание на икономическите свободи и свободната конкуренция, а по-скоро на основните социални права. Ние или искаме социална Европа, или постоянен конфликт с хората, които се разграничават от Европа, защото тя не защитава техните интереси.
<SPEAKER ID="063" NAME="Philippe Juvin" AFFILIATION="PPE">
(FR) Г-н председател, г-н член на Комисията, госпожи и господа, икономическите и социалните кризи винаги причиняват страдания на гражданите ни и поставят под съмнение обществото и икономиките ни.
<P>
За три години имаме множество данни, че когато се сблъскат с трудности, нациите са изкушени да се обърнат навътре към себе си. Една минута слушаме за изобилие от мерки за икономии, поредни трудности в конкурсите за обществени поръчки и сега отново в Парламента се чуват гласове, изразяващи съмнения относно самата полезност на Европа. Европа е сочена като отговорна за кризата.
<P>
Напротив, госпожи и господа, кризата е тази, която е причина за нашите съмнения. Посланието Ви, г-н Барние, е да кажете на европейските граждани, че Европа е на мястото си и ролята й е да защитава своите граждани.
<P>
В миналото Европа е проявявала наивност в областта на външната търговия. На това трябва да се сложи край. Европа често е трудна за разбиране. Тя трябва да стане лесна за разбиране. Ние всички сме отговорни за регулаторния педантизъм, с който Европа си спечели репутацията на фабрика, произвеждаща на конвейер сложни детайли. Европа трябва да стане въплъщение на постоянния стремеж към опростяване. Твърде често Европа е сбор от 27 правила, които в много случаи взаимно си противоречат. Европа следва да продължи да се хармонизира.
<P>
После ще дойде времето да говорим за социален и данъчен дъмпинг между държавите-членки, защото как си мислим, че можем някога да постигнем единен пазар, ако регулациите продължават да са толкова различни в отделните държави-членки? Накрая, Европа често се разглежда като източник на принуда. Отсега нататък тя следва да стане източник на отпадащите забрани.
<P>
Госпожи и господа, г-н член на Комисията, това, което Вие действително искате, и аз го приветствам, е да се върне единният пазар на гражданите. Това ще разсее страховете им и ще им даде нови основания да живеят заедно. Г-н Барние, за изграждането на единния пазар Вие искате политически, а не само икономически основи. Парламентът, аз съм сигурен в това, ще Ви даде своята подкрепа по този въпрос.
<SPEAKER ID="065" NAME="Marc Tarabella" AFFILIATION="S&amp;D">
(FR) Г-н председател, г-н член на Комисията, госпожи и господа, по времето, когато се създаваше, единният пазар беше източник на надежда за европейските потребители. Въпреки това с течение на времето у тях назряват сериозни съмнения относно ползите, които той може да им предостави в ежедневния живот.
<P>
Имам предвид по-специално електронната търговия, която все още не се използва достатъчно широко поради липсата на доверие в нея. Имам предвид и липсата на защита за пътниците и неспазването от страна на държавите-членки на регулациите в тази област. На мнение съм, че ние все още се нуждаем от европейски статут за взаимоспомагателните дружества и потребителските асоциации. Имам предвид и пълното отсъствие на прозрачност в сектора на финансовите услуги, но си давам сметка, г-н член на Комисията, че Вие работите неуморно по тези въпроси.
<P>
За да възстановим доверието на нашите граждани и най-после да гарантираме, че единният пазар ще заработи ефективно, трябва да предприемем амбициозни и целенасочени мерки. Именно това предлагаме ние в трите доклада, които обсъждаме днес. Особено съм доволен от включването на хоризонталната социална клауза и клаузата за услугите от общ икономически интерес, които ни позволяват да предприемем първата стъпка към една по-социална Европа. Наш дълг е, дълг на всички нас тук, дълг на институциите - и аз имам доверие във Вас, г-н член на Комисията - че бързо ще приложим на практика предложенията си за единен пазар, функциониращ в името на гражданите.
<SPEAKER ID="066" NAME="Zuzana Roithová" AFFILIATION="PPE">
(CS) Г-н председател, ако искаме да съживим европейската икономика и да увеличим конкурентоспособността на международната среда, основната ни цел трябва да бъде най-после, след 20 години, да премахнем всички бариери, пречещи на малките и средните предприятия да развиват стопанска дейност. Ето защо е необходимо да доведем докрай хармонизацията на техническите и счетоводните стандарти, да насърчаваме електронната търговия, да свържем търговските регистри, да постигнем оперативна съвместимост на системите за електронна идентификация и да признаем квалификациите, да премахваме последователно дискриминацията срещу предприятията по страна на произход, както и да оптимизираме условията за участие в търговете за обществени поръчки.
<P>
Петдесетте точки, които съдържа Актът за единния пазар, са от решаващо значение и ние трябва да ги приложим на практика. Различията в националните правни системи създават бюрократични бариери за предприятията, намаляват инвестициите, ограничават ефективността от мащаба и ползите от взаимодействието, като тези различия съществуват дори и в области, които вече са хармонизирани с директивите, но тези директиви се прилагат непоследователно в държавите-членки и следователно пречките за извършването на стопанска дейност в рамките на единния пазар продължават да съществуват. Не би ли било по-добре да се приемат мерки, които позволяват унифицирано правно тълкуване и еднакво прилагане във всички държави и ограничават директивите, допускащи различия в националните законодателства?
<P>
Високо оценявам факта, че г-н Барние направи свой основен приоритет пълното изграждане на единния пазар и той има нашата пълна подкрепа. Бих искала да благодаря на всички членове на ЕП, които участваха и оказаха съдействие за постигането на тази цел.
<SPEAKER ID="067" NAME="Louis Grech" AFFILIATION="S&amp;D">
(EN) Г-н председател, през май 2010 г. Парламентът гласува единният пазар да се разглежда като комплексен, интегриран проект, като се търси равновесие между отворена икономика, благоприятстваща малките и средните предприятия, и социалните и основните права на гражданите. Това следва да се вземе предвид във всяко законодателство, касаещо единния пазар, като в процеса се възстанови доверието на гражданите.
<P>
Въпреки това реализирането и приемането на множество отлични предложения, съдържащи се в различните доклади и в самия Акт, е трудна задача. Ние трябва да гарантираме, че единният пазар ще се възроди и предефинира, а няма да се маргинализира. В крайна сметка институциите са тези, които ще окажат политическа подкрепа на единния пазар и ще дадат необходимия импулс и лидерството, които, за съжаление, понякога липсват.
<P>
Поради тези причини предлагам един от постоянните елементи на форума за единния пазар да бъде извършването на годишна оценка и одит, за да се прецени текущото състояние на единния пазар и най-вече да се види дали целите и задачите, посочени в Акта, са постигнати, като по този начин се убедят европейските граждани, че единният пазар наистина представлява техните интереси и стремежи.
<SPEAKER ID="068" NAME="Tadeusz Zwiefka" AFFILIATION="PPE">
(PL) Г-н председател, единният пазар може да е бил само мечта преди 60 години, но днес той е факт и реалност в ежедневието на близо 500 милиона европейци. Разбира се, от една страна, ние можем да се гордеем, че идеята за Европейския съюз се осъществява, постигайки такива отлични резултати, но, от друга страна, трябва да сме наясно, че този проект всъщност никога няма да приключи, защото светът се движи напред, Европа продължава да се развива, както и гражданите на Европейския съюз ще продължат във все по-голяма степен да използват възможностите, които им предлага единният пазар.
<P>
Актът за единния пазар, който обсъждаме днес, и резултатите от социалните консултации показват недвусмислено, че хармонизирането на пазара на Европейския съюз не включва само икономически процеси в широкия смисъл на думата, но и законодателни решения, целящи да помогнат на обикновените граждани пълноценно да използват възможностите, предоставени от вътрешния пазар на Европейския съюз. Ето защо аз горещо приветствам предложенията на г-н Барние, които са тясно свързани с подобряването на правната сигурност и функционирането на принципите на международното частно право, защото те дават практически решения на проблеми, породени от мобилността на гражданите. Това са въпроси, които може би на пръв поглед не са пряко свързани с подобряване на функционирането на свободния пазар, но които стават все по-проблематични за обикновените граждани и представителите на деловите среди, работещи отвъд националните граници.
<P>
По-ефективното функциониране на единния пазар до известна степен ще накара целия Европейски съюз да развива сътрудничеството и в областта на гражданското и административното право. Европейският пазар трябва да се приспособи към най-новите методи, като това винаги ще ни изправя пред нови предизвикателства, свързани с неговото модернизиране. Ето защо аз ще очаквам осъществяването на принципите, залегнали в Акта за единния пазар, с голяма надежда и ентусиазъм.
<SPEAKER ID="069" NAME="Evelyn Regner" AFFILIATION="S&amp;D">
(DE) Г-н председател, г-жо Гьори, г-н Барние, вътрешният пазар е в сърцето на Европейския съюз и след няколко години на хаос ние трябва да създадем нова регулаторна рамка за гражданите, работниците, потребителите и предприятията.
<P>
Вълшебната дума във всички тези мерки е включване - включване на гражданското общество, социален диалог и активно прилагане на хоризонталната социална клауза в съответствие с принципите на социалната пазарна икономика. Това, което по мое мнение липсва и което представлява истински недостатък на вътрешния пазар, е предложение за трансгранично прехвърляне на мястото на дейност на публични дружества с ограничена отговорност. Сегашната ситуация води до несъвършена конкуренция между системите. Това не е добро за предприятията или за техните служители.
<P>
Г-н Барние, видяхме, че Вие работите много упорито и сте готов да представите широка гама от предложения. Моля да се заемете и с този въпрос.
<SPEAKER ID="070" NAME="Regina Bastos" AFFILIATION="PPE">
(PT) Г-н председател, докладите, които обсъждаме днес, като аз приветствам техните докладчици, дават тласък на редица инициативи за съживяване на вътрешния пазар. Бих искала да изтъкна ангажираността, демонстрирана от Комисията и особено от г-н Барние, на когото изказвам благодарност, както и положителната реакция на Парламента чрез комисията по вътрешния пазар и защита на потребителите във връзка с приоритетното разглеждане на конкурентоспособността и динамиката на пазара - основен стълб от стратегията "Европа 2020".
<P>
Европейските граждани и предприятия се надяват да бъдат приети ефективни стимулиращи мерки, така че европейската икономика да започне отново да отчита растеж. Те се надяват на по-висока заетост и с нетърпение очакват постигането на по-голям просперитет. Както посочи членът на Комисията, отварянето на пазарите за нашите предприятия чрез премахване на пречките и трудностите ще им даде редица специални облекчения, както и уникална възможност да продължат своята мисия на движеща сила за икономиката ни. Мерките, насочени към намаляване на административните и бюрократичните тежести за малките и средните предприятия, улесняване на достъпа им до кредити и до пазара на услугите, насърчаване на европейския патент и признаване на квалификациите, са от съществено значение. Развитието на електронната търговия е важно за подобряването на доверието сред потребителите и предприятията в този вид търговия; акцентът върху нововъведенията е от жизненоважно значение за силен, траен растеж; и социалната стопанска инициатива е от съществено значение за създаването на иновативни предприемачески проекти за социално приобщаване.
<P>
Това са няколко мерки, които ще гарантират амбициозния проект за доизграждане, задълбочаване и пълноценно използване на единния пазар за благото на европейските граждани. На последно място, важна препоръка за държавите-членки е да удвоят усилията си за подобряване на транспонирането и прилагането на законодателството в областта на вътрешния пазар.
<SPEAKER ID="071" NAME="Françoise Castex" AFFILIATION="S&amp;D">
(FR) Г-н председател, г-н член на Комисията, Вие несъмнено сте наясно, че задълбочените разисквания, проведени в Парламента по въпроса за съобщението на Комисията, се въртяха около ролята на обществените услуги, услугите от общ интерес на единния пазар и начина, по който те са вградени в законодателството.
<P>
Ние успяхме да формулираме компромис, който Ви приканва да погледнете по-далеч от Вашето предложение 25, а също Ви приканваме да се абстрахирате и от съобщението, което не би могло да удовлетвори очакванията и потребностите на заинтересованите лица, потребителите и всички страни, свързани с обществените услуги, нито пък ще постигне целите, които освен всичко Вие определяте.
<P>
Европейският съюз трябва да изпрати ясно и недвусмислено послание относно обществените услуги. За да го направим, трябва да създадем подходяща правна рамка независимо от това, дали тя ще е под формата на регламент или директива. Договорът от Лисабон ни дава правно основание да направим това. Сега от Вас зависи да го превърнете в законодателно предложение. Сигурна съм, че Парламентът е готов да Ви последва в това начинание.
<SPEAKER ID="072" NAME="Małgorzata Handzlik" AFFILIATION="PPE">
(PL) Г-н председател, г-н член на Комисията, преди всичко искам да поздравя докладчиците за добре свършената работа. Всички сме съгласни с твърдението, че Европейският съюз се нуждае от добре работещ единен пазар. Ето защо одобрявам предложението за неговото задълбочаване и подобряване. Не бих искала при разискването за задълбочаването на вътрешния пазар да пропуснем да отбележим най-големия и най-амбициозен план - план, който въпреки многото години работа все още не е реалност, а именно плана за създаване на единен пазар на услуги. Европейската комисия направи редица амбициозни предложения и даде нови идеи за задълбочаването на този пазар. Те са ценни и необходими за ефективното му функциониране, но бих искала също така да призова за разширяване и укрепване на плановете, които все още не са изцяло в услуга на гражданите и предприятията.
<P>
Директивата за услугите е един от първите етапи за разкриване на сектор на услугите, но не трябва да спираме дотук. Трябва да използваме натрупания опит при работата по Директивата за услугите, за да отстраним другите пречки и да опростим съществуващата нормативна уредба. Редица сектори все още остават затворени, много от практиките в нашите държави-членки възпрепятстват свободното движение на услуги, а основната идея на Директивата за услугите - единичните звена за контакт - не се реализира изцяло.
<P>
Г-н Барние, според мен много от инициативите на Акта за единния пазар няма да доведат до очакваните ползи, ако не подобрим единния пазар за услуги. Ефективното изпълнение на многобройните инициативи на Акта зависи от ефективното функциониране на пазара за услуги. Тук е достатъчно да спомена признаването на професионалната квалификация, електронната търговия и по-добрите условия за малките и средните предприятия, въпреки че списъкът, разбира се, е много по-дълъг. Ето защо призовавам Европейската комисия да бъде последователна при откриването на сектора на услугите като основа за успеха на другите инициативи на Акта за единния пазар.
<SPEAKER ID="073" NAME="Sergio Gaetano Cofferati" AFFILIATION="S&amp;D">
(IT) Г-н председател, г-н член на Комисията, госпожи и господа, в своя доклад относно вътрешния пазар професор Мario Monti - човек, чиято либерална култура се цени и никога не се подлага на съмнения, казва, че е необходимо да се постигне баланс между пазара, неговите правила и правата на хората, които живеят и работят на този пазар. Той заявява това, защото е убеден, че социалното сближаване е важен фактор при конкуренцията и защото и той като нас счита, че достойнството на хората, били те частни лица или служители, никога не трябва да се подлага на съмнение, разбира се.
<P>
Поради тази причина социалната клауза е важна. Тя е инструмент, който се радва на подкрепата на огромно мнозинство в Парламента, и поради това искаме Вие и г-н Барозу да я включите в законодателните актове, уреждащи въпросите на вътрешния пазар. Само по този начин, чрез засилена роля и принос на отделните работници, пазарът ще може да разгърне потенциала си.
<SPEAKER ID="074" NAME="George Sabin Cutaş" AFFILIATION="S&amp;D">
(RO) Г-н председател, бих искал да поздравя докладчиците за качеството на тяхната работа, особено г-н Campos, и за изготвените амбициозни предложения, с които да отговорим на предизвикателството за постигане на съответствие между две на пръв поглед противоречиви цели: рестартирането на единния пазар и възстановяването на доверието на европейските граждани в правилното функциониране на пазара.
<P>
Според мен Актът за единния пазар трябва да представлява съгласуван и балансиран пакет от мерки, който се придържа към духа на доклада Grech и доклада Monti и който ще положи основите за Европа на добавената стойност за гражданите и предприятията.
<P>
Правата на гражданите и нещата, които са от техен интерес, трябва да бъдат в основата на мерките за рестартиране и укрепване на вътрешния пазар. Във връзка с това одобрявам предложението за "Харта на гражданите" на равнище ЕС, която да предостави многоезична информация за правото на живот и работа във всяка държава-членки.
<SPEAKER ID="075" NAME="Председател">
Сега можем да преминем към процедурата с вдигане на ръка. За съжаление, в списъка ми фигурират около 18 имена, следователно не всеки ще може да вземе думата, защото не разполагаме с достатъчно време. Все пак ще се опитам да разпределя това време справедливо и поравно.
<SPEAKER ID="076" NAME="Ildikó Gáll-Pelcz" AFFILIATION="PPE">
(HU) Г-н председател, вътрешният пазар се управлява от редица фактори с еднакво значение. Проблемът на равнище ЕС се дължи на липсата на всеобхватна платформа, но и това създава възможности за растеж. Трите доклада отчитат тези недостатъци и в същото време ги определят много точно. Само по себе си обаче описанието им няма да насърчи заинтересованите страни. Предложих редица изменения към проекта на доклад, едно от които беше решаването на някои от висящите проблеми, свързани със свободното движение на заетите лица. Освен това единният пазар трябва да бъде полезен в еднаква степен за всички предприятия. Тук по-конкретно имам предвид малките и средните предприятия. По-интензивен икономически растеж в ЕС може да се постигне единствено чрез премахване на пречките пред единния пазар. С други думи, един голям, интегриран пазар би могъл да бъде двигателят на нововъведенията в бъдеще. Поздравявам докладчиците, благодаря на члена на Комисията, г-н Барние, за неговата работа и поздравявам унгарското председателство. Благодаря Ви, г-н председател.
<SPEAKER ID="077" NAME="Monika Flašíková Beňová" AFFILIATION="S&amp;D">
(SK) Г-н председател, често се случва така, че усилията за поддържане на единния пазар се полагат за сметка на социалните права и съответствието с някои национални традиции на пазара на труда. Освен това в момента единният пазар е изправен и пред друг проблем, тъй като икономическата криза хвърля сянка върху перспективите за успешното му развитие в бъдеще. Все пак считам, че е необходимо да се включи социален елемент в законите, които се прилагат към единния пазар, с цел политиката наистина да бъде насочена към гражданите и да се осигури сближаване чрез постигане на съответствие между социалните права и правата на работниците.
<P>
Общият ни стремеж трябва да бъде да гарантираме, че единният пазар и начинът, по който той функционира, са от полза за гражданите и дружествата и следователно допринасят за повишаването на европейската конкурентоспособност като цяло. Трябва също така да насочим приетите законодателни мерки към изпълнението на цели като стабилна и отговорна политика на заплащане и адекватно представителството на жените на ръководни длъжности.
<SPEAKER ID="078" NAME="Andrew Henry William Brons" AFFILIATION="NI">
(EN) Г-н председател, при работа с доклади на Европейския съюз никога не трябва да се вярва на етикета и винаги трябва да се гледа съдържанието на пакета. Привидно тези доклади са посветени на единния пазар, търговията и прехвърлянето на работни места от икономики с по-високи заплати към икономики с по-ниски заплати. Един докладчик обаче не е пропуснал възможността да потърси и друг предлог за увеличаване на имиграцията - не само в рамките на Европа, но, както ясно е посочено, и извън нея.
<P>
Докладът Correia de Campos посочва, че навлизането на висококвалифицирани и сезонни работници, които обикновено не се славят с излишък от квалификации, ще бъде от полза за европейската икономика. Хората не се разглеждат като човешки същества, а като мобилни фактори на производство. Привличането на квалифицирани работници от третия свят ограбва от бедните държави хората, които те трудно биха могли да си позволят да загубят.
<P>
Освен това, ако ги привлечете от третия свят в Европа, те ще донесат част от този свят със себе си. Не можете да ги превърнете в европейци, като ги посипете с малко културен звезден прах. Хората не са продукт на различните култури, а различните култури са продукт на различните хора.
<SPEAKER ID="079" NAME="Lara Comi" AFFILIATION="PPE">
(IT) Г-н председател, г-н член на Комисията, госпожи и господа, съгласен съм с насоките, очертани в това важно съобщение, изготвено от Европейската комисия в отговор на доклада на професор Monti от миналия май.
<P>
Управлението и партньорството са два важни аспекта за съживяването на пазара. Всъщност за да стане още по-ефективен и конкурентоспособен, той има нужда от добри политически насоки и лидерство на най-високо равнище. Това се постига и чрез допълнително демократизиране на цялата европейска система. Позициите, решенията и актовете, които приемаме, трябва да са резултат на много добре координирано сътрудничество между различните европейски институции.
<P>
Освен това ролята на Парламента при изготвяне на законодателство относно единния пазар може да бъде засилена допълнително. Договорът от Лисабон вече допринесе много в тази посока, а именно, той установи нови правила, за да осигури по-големи правомощия за Парламента, но само това не е достатъчно. Имам предвид по-специално онези досиета, по които Парламентът заяви категорично и ясно своята позиция, която обаче се различава от тази на Съвета и правителствата на държавите-членки.
<SPEAKER ID="080" NAME="Catherine Stihler" AFFILIATION="S&amp;D">
(EN) Г-н председател, разискването е важно, защото ако повишим ефективността на единния пазар, ще разполагаме с потенциал за реализиране на икономически растеж, което като цяло води до създаване на работни места. Радвам се, че беше постигнат компромис по въпроса за социалната клауза. Балансът между пазара и нашите социални ценности е жизненоважен; пропускането на този принцип би нанесло огромна вреда.
<P>
По отношение на програмата за цифровите технологии, е жалко, че за редица държави тя не е важна, макар много други да напредват. Ако държавите-членки не постигнат резултати по тази програма, конкурентоспособността на ЕС като цяло ще пострада. Какъв натиск може да се упражни, за да се гарантира, че нито един гражданин на ЕС, независимо от това къде живее, не изостава от цифровата революция, която е навсякъде около нас?
<P>
И накрая, приветствам предложението на Комисията по отношение на обществените поръчки. Как обаче ще гарантираме, че новаторският процес за възлагане на обществени поръчки ще бъде в центъра на нашия дневен ред?
<SPEAKER ID="081" NAME="Miroslav Mikolášik" AFFILIATION="PPE">
(SK) Г-н председател, идеята, че европейците трябва да създават повече заетост, или повече работни места, е фундаментална за нас. Необходимо е преди всичко да разберем, че всъщност гражданите трябва да бъдат в основата на инициативата, било то от гледна точка на правата на потребителите или на равнище комуникационни стратегии или авторски права, или подобряване на средата за трансграничните операции на малките и средните предприятия, които са гръбнакът на всяка икономика.
<P>
Трябва да ускорим процеса на признаване на професионалната квалификация, за да стимулираме мобилността, като вземем предвид колективните трудови договори. Също така придавам ключово значение и на прилагането на едни и същи закони във всички държави-членки, подходяща социална закрила - повтарям, социална закрила - и борба срещу социалното изключване.
<P>
Г-н председател, накрая бих искал да кажа, че включването на тези елементи в европейската квалификационна рамка наистина ще бъде от полза за гражданите, както и за ефективния механизъм за мобилност на работната ръка.
<SPEAKER ID="082" NAME="María Irigoyen Pérez" AFFILIATION="S&amp;D">
(ES) Г-н председател, г-н член на Комисията, благодаря ви за думите. Съгласна съм, че трябва да се вслушваме в нашите граждани и да възвърнем вярата им в европейския проект. Ето защо днешният ден би могъл да е велик за Европа и европейската социална интеграция. Това е така, тъй като с приемането на тези доклади ние не само вървим към съживяване на единния пазар - основен елемент за преодоляването на настоящата икономическа криза - но също така отговаряме на исканията на гражданите, които желаят да вървят напред към разширена Европа и по-големи социални права.
<P>
Европа трябва да отговори на новите световни предизвикателства, като превърне европейската икономика в изключително конкурентна социална пазарна икономика и стимулира съществен растеж с повече и по-добри работни места. Тази цел обаче трябва да се основава на включването на социалната клауза в цялото законодателство за вътрешния пазар, като поставим гражданите в центъра на нашето внимание и ги превърнем в приоритет, като следователно увеличим социалните им права.
<P>
И накрая, бих искала Комисията да представи тези предложения възможно най-бързо.
<SPEAKER ID="083" NAME="Seán Kelly" AFFILIATION="PPE">
(GA) Г-н председател, несъмнено единният пазар е много важен за държавите-членки по отношение на постигнатия от тях напредък в областта на икономиката. Той ще бъде по-важен в бъдеще, особено за държави като моята, които се опитват да изплуват от икономическия спад.
<P>
(EN) Според мен за единния пазар са необходими две неща: първо, по-добра осведоменост на обществеността, и по-специално на малките и средните предприятия (МСП) за неговия потенциал, и второ, необходимо е да премахнем бариерите пред неговия напредък.
<P>
Първо, за развитието на електронната търговия високоскоростните широколентови връзки са абсолютно необходимо условие. Второ, за енергията като единен пазар в Европа, европейската "супермрежа", която е дългосрочен проект, наистина е жизненоважна. Трето, в областта на иновациите ще се нуждаем от европейски патент, за който спомена г-жа Гьори, със задълбочено сътрудничество, а също и центрове за високи постижения към университетите, които се оценяват индивидуално.
<SPEAKER ID="085" NAME="Ilda Figueiredo" AFFILIATION="GUE/NGL">
(PT) Г-н председател, опитът показва, че няма баланс между конкуренцията и защитата на социалните права и правата на работниците. Това, което имаме днес в името на либерализацията на единния пазар, е увеличаване на приватизацията, повишаване на безработицата в резултат на това, по-несигурна работа и в много случаи по-лошо качество на услугите за потребителите. Има много примери, включително в моята родна страна, Португалия, с разпространението на либерализацията в транспорта, пощенските услуги и комуникациите, където услугите сега са по-лоши, в тях са заети по-малко хора и работата е по-непостоянна. Ето защо казваме, че е много важно да защитим социалната клауза при всички тези процеси. Основният проблем е, че тя не се спазва нито от правителствата, нито от самата Комисия или от Съвета, както стана съвсем ясно от разискванията на Съвета, проведени на 25 март.
<SPEAKER ID="086" NAME="Olga Sehnalová" AFFILIATION="S&amp;D">
(CS) Г-н председател, категорично съм убедена, че осведомеността и доверието на гражданите са от ключово значение за успеха на единния вътрешен пазар. Разбира се, това предполага, наред с други неща, съобщенията да бъдат лесно разбираеми и достъпни за гражданите. Искам отново да призова Комисията сериозно да се замисли как ще обясни плановете си на гражданите. Общественото обсъждане по документа за единния вътрешен пазар показа какви са исканията на хората и кои според тях са основните слабости на европейската интеграция. Повечето хора определят предложение номер 48 като основен приоритет. В него комисията поема ангажимент да задълбочи консултациите и диалога с гражданското общество. Тогава тя ще обърне конкретно внимание на възгледите на потребителите при изготвяне на законодателството. Вярвам, че резултатите от общественото обсъждане ще бъдат взети предвид в този случай.
<P>
Накрая, искам да благодаря и да поздравя всички докладчици и да Ви пожелая, г-н Барние, успех в работата, която предстои да свършите.
<SPEAKER ID="087" NAME="Anna Maria Corazza Bildt" AFFILIATION="PPE">
(EN) Г-н председател, време е отново да поставим реалната икономика в центъра на европейската програма и да възстановим доверието на гражданите в нашия общ пазар. Рестартирането на единния пазар е исторически шанс за съживяване на Европа. Трябва да се възползваме от него.
<P>
Най-добрият начин за постигане на социална Европа е да се създават работни места и това е основното предназначение на Акта за единния пазар. Ето защо се ангажирах при опита да се избегне разводняването на този важен акт и да се подобри способността на Европа да се конкурира на световния пазар и да създава работни места Устоях на опитите за въвеждане на ненужни регулации и допълнителна бюрокрация или на въпроси като социалната клауза. Подкрепих постигнатия компромис за възлагане на по-широк мандат на Комисията, за да продължи работата си.
<P>
Сега трябва да се действа. Всички институции на ЕС, заинтересованите страни и Съветът трябва да поемат своя дял от отговорността при по-нататъшните действия за изпълнение на задачи като законодателния пакет за стоките, Директивата за услугите и Законодателния акт за малкия бизнес (Small Business Act) и да повишат доверието в електронната търговия.
<P>
Не на последно място, надявам се, че търговията на дребно, която е стълб на европейската икономика, също ще заеме челна позиция в политическия дневен ред.
<SPEAKER ID="088" NAME="Sylvana Rapti" AFFILIATION="S&amp;D">
(EL) Г-н председател, г-н член на Комисията, осъзнавате ли, че държите бъдещето на Европа в ръцете си? Считам, че днешното разискване е изключително важно за бъдещето на Европейския съюз, за бъдещето на европейските граждани и за бъдещето на еврото. За европейските граждани от 27-те държави-членки е изключително трудно да издържат и да разберат наложените им мерки на строги ограничения, ако не разбират стойността и значението на вътрешния пазар. Ето защо днес считам, че това разискване ще определи дали 20-ата годишнина на единния пазар през следващата година ще бъде празник или погребална церемония.
<P>
Считам, че гражданите, предприятията и управлението оформят триъгълник, който трябва да бъде равнобедрен. На този етап страната на гражданите е изключително слаба. Това може да се поправи само с хоризонтална социална клауза, поради което поискахме такава и се опитваме да постигнем компромис. В заключение, г-н Делор каза, че никой не може да се влюби във вътрешния пазар. Трябва да го направите привлекателен.
<SPEAKER ID="089" NAME="Мишел Барние">
член на Комисията. - (FR) Г-н председател, госпожи и господа, благодарен съм на всеки от вас за качеството на вашите изказвания при излагането на широк спектър от мнения. С огромно внимание изслушах всичко, което казахте, изразената от вас бдителност, а и като цяло - и си давам сметка за това, тъй като имаме нужда от него - поощрението и изразената от вас подкрепа за нашия подход.
<P>
Бих искал отново да благодаря на тримата докладчици, г-жа Kalniete, г-н Buşoi и г-н Correia de Campos, и да кажа на г-н Kožušník, че той с право акцентира върху централната роля на г-н Harbour в това разискване, тъй като не беше сигурно, че единадесет комисии ще могат да работят заедно, и бих искал да благодаря на докладчиците, които се изказаха. Този цялостен, или глобален, подход беше препоръчан от г-н Grech и от г-н Monti, а успоредно с това, госпожи и господа, Комисията, под ръководството на председателя Барозу, извърши същата работа. Още 12 членове на Комисията работиха по формулирането на тези 50 предложения, за да може най-накрая следващата седмица да се определят 12-те лоста за модернизиране на единния пазар и 12 символични предложения за тези лостове.
<P>
Преди малко г-н Zwiefka говори за утопия, като ни напомни за основоположниците на Съюза. Спомням си думите на един от тях, Жан Моне, когато са направени първите стъпки към единен пазар, за да се обединят първоначално въглищата и стоманата през 1950 г. Той казва, че не е нито песимист, нито оптимист, а е просто целеустремен. С риск да се повторя, госпожи и господа, ще кажа, че според мен сега, когато се вслушваме в обществеността и чуваме нейния гняв, когато виждаме как страдат много хора, когато сме свидетели на липсата на работни места и растеж, е време да възродим целеустремеността си, особено в области като икономиката и растежа. Освен това, г-жа Thun преди малко засегна въпроса за европейската решителност. Считам, че е много важно, благодарение на изключително конструктивната работа, която свършихте съвместно с различните комисии и групи, да можете в кратки срокове да стигнете - поне така се надявам - до гласуване, което да бъде израз на тази решителност и което Съветът, а и Комисията, от своя страна, да вземат предвид. Във всеки случай подпомагащата работа, която свършихте заедно, ме кара да се чувствам сигурен в собствената си решителност и обнадежден от успеха на общественото обсъждане относно Акта за единния пазар, което проведохме за период от четири месеца - тъй като получихме, доколкото си спомням, 850 коментара - както и от факта, че Европейският съвет е дал знак, че подкрепя нашия подход.
<P>
По този начин Комисията ще определи предложенията, за които е поела ангажимент да предостави текстове през следващите 12 месеца, и, надявам се, ние - Съветът, Парламентът и Комисията - ще можем да приложим тези текстове през 2011 г. и 2012 г.
<P>
Госпожи и господа, както виждате, ние, т.е. Комисията, чрез вашите законодателни актове изготвяме огромен брой регламенти. Тези, по които работя в момента, на базата на изводите, които трябва да си направим от финансовата криза, имат или превантивен, или противодействащ характер. Амбициите ни във връзка с Акта за единия пазар са насочени към изграждането на далновиден и динамичен регламент, както и към превръщането на този вътрешен пазар, както препоръчват г-н Juvin и г-жа Auconie, в това, което трябва да бъде: по-скоро място на възможности, а не на ограничения - а това е и становището на малките и средните предприятия и на гражданите.
<P>
Гражданите са потребители и ние ще работим за гарантиране на безопасността на продуктите, които консумират, и за премахване на дискриминационните бариери. Гражданите са работници и ние ще работим за признаването на професионалната квалификация и за зачитането на социалните права на работещите в друга държава. Това препоръчват и г-жа Jaakonsaari, и г-жа Gebhardt. Гражданите използват обществени услуги. Това е повод за безпокойство, изразено от редица от вас, и по-конкретно от г-н Triantaphyllides, а освен това препоръчвам г-жа Castex, която се изказа току-що, да прочете внимателно, което несъмнено вече е направила, предложението на моя колега, г-н Алмуния, относно преразглеждането на пакета Monti-Kroes. По мое мнение то съдържа нови и перспективни идеи за качеството на и достъпа до обществени услуги. Освен това гражданите са вложители и кредитополучатели, а аз току-що очертах разпоредбите относно единния интегриран ипотечен пазар.
<P>
След това, освен гражданите, има предприятия, които създават работните места. Г-н Creutzmann, г-н Karas, а преди малко и г-жа Corazza Bildt говориха за необходимостта от конкурентоспособност, особено по отношение на малките и средните предприятия. Ще работим по по-благоприятни фискални условия и счетоводство, за напредък в областта на иновациите, патентите и авторското право, което беше споменато от г-н Manders, за достъпа до инвестиции, а също така, надявам се, за публично-частните партньорства. Искам да благодаря и на г-жа Vergnaud за оказаната подкрепа за нашия проект за концесиите.
<P>
Трябва да подобрим управлението на вътрешния пазар. Г-н Schwab спомена нещо много важно за отстраняването на пречките и аз се опитвам да работя по този въпрос с колегите си в Комисията. Премахването на пречките важи и за оценката на различните директиви.
<P>
В момента изготвям оценка, както вече знаете, по страни и по услуги за Директивата за услугите, която г-жа Handzlik и г-жа Roithová споменаха преди малко, и виждам ясни доказателства за наличието на пречки. Понякога се получава ефектът на акордеона за конкретен работник или за даден инженер, или архитект, при използването на Директивата за услугите, Директивата за професионалната квалификация и Директивата за електронната търговия.
<P>
Г-н Schwab, бих искал да работя за премахването на пречките.
<P>
Г-н Løkkegard и г-н Grech също споменаха комуникацията. Преди да се говори за нещо, е необходимо се направи нещо и когато то стане факт, трябва да го обясните по такъв начин, че гражданите да схванат какво е направено. Ето защо придавам огромно значение в цялата система на вътрешния пазар на всички онези инструменти, които доближават Европа до нейните граждани: системата Solvit, която започва да работи добре, информационната система на вътрешния пазар(IMI), единичните звена за контакт, "Вашата Европа" и форумът, който г-н Grech спомена, за да се подобри диалогът между всички заинтересовани страни и гражданското общество.
<P>
В заключение, г-н председател, бих искал да припомня на всички някои от убежденията, които ръководят всички мои действия по време на мандата, който ми беше възложен с ваша подкрепа.
<P>
Тъй като говорим за икономика и заетост, позволете ми да започна с основното си убеждение. Госпожи и господа, останалата част на света не стои на едно място, за да ни чака. В някои области тя се развива много по-бързо от нас. Не трябва да допускаме да стоим и просто да гледаме отстрани собственото си бъдеще. Ние, европейците, трябва да бъдем двигателят на собственото си бъдеще. Освен това основният аргумент, факторът, който ни кара да участваме в неговото изграждане, е единният пазар. Преди няколко дни бях в Китай. Там ни уважават, защото имаме пазар с 500 милиона потребители и граждани. Нека да продължим да се борим за съсредоточаване на ресурсите и да засилим своето ядро - единния пазар.
<P>
Единният пазар е основата, платформата на нашата икономика. Ако функционира ефективно, всичко, което градим върху него по отношение на частната стопанска инициатива или на местните, национални или европейски публични инициативи, ще работи по-добре. Защо например ние се борим да подновим въпроса за патентите, по който няма развитие през последните 30 години? Причината е, че всички публични и частни инициативи в областта на иновациите и творчеството са отслабени, сериозно отслабени, защото нямаме европейски патент или защото нашите патенти струват 10 пъти по-скъпо от тези в САЩ. Следователно платформата трябва да функционира ефективно. Това е същността на проблема и след като това се случи, ще можем да изградим по-ефективно голям брои инициативи на тази основа.
<P>
Второто ми основно убеждение е, че е настъпил моментът да работим за възобновяване на растежа. Тук бих искал да кажа, че съм съгласен с г-жа Turunen, която преди малко призова за различен растеж. Растежът, който ще настъпи в резултат от кризата - и тук г-жа Turunen е права - трябва да бъде различен от предишния растеж, трябва да се обърне по-голямо внимание на природните ресурси, природните обекти, които не са нито безплатни, нито неизчерпаеми, и ние специално ще включим тези цели в новия кодекс или новите нормативни разпоредби за обществените поръчки, както и за данъчното облагане, което трябва да играе роля за постигане на по-екологичен растеж.
<P>
Третото ми убеждение, госпожи и господа, е, че не може да има устойчива икономическа дейност без иновации и социално сближаване. Това е динамичният компромис, за който спомена г-н Canfin, а г-н Monti го препоръча включително и в областта на данъчното облагане. Г-н Canfin и г-н Cofferati споменаха този въпрос, а г-жа Toia току-що се спря на нещо, което ще бъде включено в предложенията за Акт за единния пазар, а именно, разработването на сектор, в който аз вярвам - за социално предприемачество.
<P>
Четвъртото ми убеждение - тук ще се повторя - е, че ако искаме да спечелим борбата за конкурентоспособност, всяка една от нашите територии, независимо от това, колко слабо развита е и колко е отдалечена от Брюксел, трябва да има своята роля. Всяко предприятие може да спечели своята собствена битка, дори най-малкото, а ние трябва да помогнем да го направи. И накрая, всички наши граждани, дори най-уязвимите, които понякога са изключени поради увреждания, могат да спечелят собствените си битки за конкурентоспособност, ако получат насърчение и подкрепа.
<P>
Петото ми убеждение е, че във връзка със случващото се в останалата част на света нашите амбиции трябва - и аз настоявам за това - да бъдат свързани с ролята ни на участници в тези процеси, а не наблюдатели. Освен това не трябва просто да се радваме, че Европа е континент на потреблението. Европа трябва да продължи да бъде континент на производството, не само в света на услугите, но зона, в която поддържаме производствените ресурси, и това също е цел на редица предложения, които ще направим за дългосрочните инвестиции.
<P>
Уважаеми колеги, очертах каква беше двойната ми амбиция, когато станах член на Комисията. Тя не се е променила и ще остане непроменена до края на моя мандат. Ще направим така, че финансовите пазари, от които се нуждаем, отново да заработят в услуга на реалната икономика, а не обратно, както се случваше през последните 15 години. Ролята на предприятията не е да работят за пазарите, а обратно, регулираните финансови пазари, които са добре управлявани и наблюдавани, трябва да бъдат в услуга на реалната икономика. Нашата цел е да поставим реалната икономика, а именно, големия единен пазар, отново в услуга на растежа и на напредъка на човечеството., През следващата седмица можете да прочетете проекта на Акт за единния пазар - макар да не е перфектен и без съмнение да се нуждае от подобрения - предложен от Европейската комисия в светлината на вашите разисквания, а също и на тази двойна амбиция: пазарът да бъде отново в услуга на икономиката, а икономиката да бъде отново в услуга на растежа и човешкия прогрес.
<SPEAKER ID="090" NAME="Енико Гьори" LANGUAGE="HU">
Г-н председател, искам да благодаря на всички, които взеха участие в днешното разискване. За мен това е изключително важно от две гледни точки. От една страна, вие потвърдихте убеждението на унгарското председателство, че вътрешният пазар играе огромна роля за стимулиране, в голяма степен, на икономическия растеж в Европейския съюз и гарантира, че най-накрая отново ще можем да създаваме нови работни места. Другото голямо предимство от това разискване е, че бяха изказани множество мисли и идеи, които ще можем да включим и в работата на Съвета. Комисията вече свърши голяма част от тази работа. Въпреки това на тях, естествено, им предстои още много работа. Съветът има желание да си сътрудничи тясно с Парламента на по-късен етап при приемането на конкретното законодателство. Ето защо трябва да благодарим на всички, които подпомагаха този процес до момента, независимо дали са докладчици или членове на комисията по вътрешен пазар и защита на потребителите, и на чието участие разчитаме и за в бъдеще.
<P>
Както многократно беше споменато днес, унгарското председателство защитава идеята за силна Европа. Това е и мотото на унгарското председателство. Нещо повече, ние винаги казваме, че мислим за силна Европа, която поставя гражданите, народа в центъра на своите политики, и не бива да забравяме това, когато мислим за единния пазар.
<P>
Бих желала да разгледам поотделно някои от най-широко обсъжданите по време на разискването въпроси. Първият е положението на малките и средните предприятия (МСП). Всъщност те са основните играчи на вътрешния пазар и поради това ние възнамеряваме да положим всички усилия, за да ги направим видими. Това отчасти означава да улесним достъпа до финансиране за МСП, да намалим административната тежест и да гарантираме опростен процес за възлагане на обществени поръчки. Ние придаваме много голямо значение на преразглеждането на Законодателния акт за малкия бизнес (Small Business Act), включено в дневния ред на Съвета по конкурентоспособност през май. Възнамеряваме да приемем и заключения по този въпрос.
<P>
Друга подобна тема е програмата за цифровите технологии. И по тази тема се говори изключително много при днешното разискване. Всички ние знаем, че има огромен неизползван потенциал в тази област. Трябва да подобрим възможностите и условията за електронна администрация и бизнес транзакции. Инициативите за електронната търговия и електронно правителство служат за тази цел, но в по-широк смисъл считам, че целта на Директивата за правата на потребителите е също така да насърчава презграничните транзакции, които се базират на единен набор от европейски правила. Тук бих могла да спомена прилагането на Директивата за услугите, която засяга съществена част от вътрешния пазар, чийто основен елемент е опростеното електронно администриране.
<P>
Третият въпрос, на който искам да се спра, е, че завършването на вътрешния пазар според мен е немислимо без изграждане и завършване на енергийната и транспортната инфраструктура. Унгарското председателство вече обърна специално внимание на реализирането на единен енергиен пазар през първите три месеца. При разискването няколко членове на ЕП споменаха облигации за финансиране на инфраструктурни проекти. С нетърпение очакваме резултатите от общественото обсъждане по въпроса. Защитата на правата върху интелектуалната собственост също е въпрос, но който до момента сме отделили много внимание. Във встъпителното си изказване споменах европейската патентна система и вярвам, че след като вече имаме задълбочено сътрудничество, ще можем заедно да формулираме нейното съдържание и що се отнася до правилата за прилагането й, ще можем да постигнем възможно най-голям напредък на заседанието на Съвета по конкурентоспособност през май. Освен това се надявам също, че дори има възможност да постигнем съгласие.
<P>
В заключение, бих желала да се спра на социалните аспекти. Това е въпросът, който предизвика най-голям интерес на днешното разискване, както и най-силни емоции в залата. Считам, че разискванията в Комисията, както и в Парламента, бяха много оживени, и съм убедена, че това ще се случи и в Съвета.
<P>
Както вече казах, нуждаем се от силна Европа, в центъра на която да поставим човешкия фактор. Според мен това е ясен знак за подхода, избран от унгарското председателството по въпроса. И все пак можем да постигнем тази цел само ако обмислим всичко внимателно и отчетем всички аспекти. С други думи, ако поставим човешкия фактор в центъра, то най-важната задача със сигурност е създаването на работни места, защото ако осигурим работа на всеки, който иска да работи, това би било най-доброто, което можем да предложим на нашите граждани.
<P>
Другото нещо е, че както всички добре знаем, на изпитание беше подложен европейският социален модел, европейската социална пазарна икономика. В наш общ интерес е да защитим този модел. Разбира се, няма един единствен модел за всичките 27 държави-членки, тъй като всяка го прилага различно. Нека бъдем реалисти. Моделът беше подложен на тест: конкурентоспособността на ЕС, конкурентоспособността на държавите-членки зависи от това, дали можем да адаптираме този социален модел към предизвикателствата на XXI век. Поради тази причина ние не трябва да го разглеждаме като нещо неприкосновено, а като нещо, което трябва да защитаваме със съвместни усилия, докато го адаптираме към XXI век.
<P>
И накрая, мобилността също беше споменавана често. Считам, че това е област, в която можем да постигнем напредък най-бързо и най-лесно и при всички случаи бихме искали да приемем заключения по този въпрос на Съвета по конкурентоспособност през май.
<P>
В заключение, унгарското председателство възнамерява да осигури възможно най-голяма прозрачност за единния пазар и изразяваме готовност да поемем ангажимент на най-високо равнище. Във връзка с това разчитаме на членовете и на председателя на Комисията, както и на членовете и на председателя на Европейския парламент.
<SPEAKER ID="091" NAME="Sandra Kalniete" LANGUAGE="LV">
Г-н председател, в края на това изключително плодотворно разискване бих желала да подчертая, че то показа, че ние, членовете на Европейския парламент, признаваме отговорността, която носим спрямо хората в Европа, за съживяване на икономиката и създаване на нови работни места. Консолидирането на единния пазар е толкова важно за съживяването на икономиката, колкото и другите две инициативи: засилването на икономическото управление и стратегията "Европа 2020". Трябва да подобрим политическия облик на единния пазар. И политиците, и обществото като цяло трябва да разберат неговото значение. Ето защо комуникацията е много важен елемент за съживяването на единния пазар: комуникация с деловия свят, комуникация с европейските граждани, а също и комуникация между трите институции. Радвам се, че сме обединени около целта за съживяване, унифициране и укрепване на европейския пазар.
<SPEAKER ID="092" NAME="António Fernando Correia De Campos">
докладчик. - (PT) Г-н председател, бих искал като начало да благодаря на всички за разискването, което беше много полезно. Точно сега обаче нямах време да прочета последната част от изказването си, в която в общи линии изразявам благодарност към члена на Комисията, г-н Барние. За мен няма по-добър начин да му благодаря от това, да припомня първото изречение от неговото изказване. Той казва, че е настъпил моментът Европа да отстрани пречките в общуването, а не само да съобщава лоши новини на хората. Не мога да не се съглася с вас, г-н Барние, и бих искал да Ви кажа, че в това отношение Парламентът е свършил своята работа навреме и е готов да съобщи на хората добрите новини.
<SPEAKER ID="093" NAME="Cristian Silviu Buşoi" LANGUAGE="EN">
Г-н председател, искам да благодаря на всички за разискването и за положителните оценки. Бих искал също да поздравя моите колеги, г-жа Kalniete и г-н Correia De Campos, за добре свършената работа.
<P>
В момента разглеждаме три доклада, които са плод на упорит няколкомесечен труд. Доволен съм от постигнатите резултати въпреки трудностите, на които се натъкнахме. Установихме правилно предизвикателствата и определихме кои са възможните решения за преодоляването им, което е ясен израз на ангажимента на Европейския парламент за задълбочаване и укрепване на единния пазар.
<P>
Твърдо съм убеден, че тези три доклада ще бъдат полезно допълнение към широкото обществено обсъждане, организирано от Комисията, в резултат от което има близо 750 коментара. Одобрявам проявения интерес към Акта за единния пазар от страна на предприятията, физическите лица, неправителствените организации и публичните органи, тъй като е изключително важно да постигнем широк консенсус по мерките за формиране на единния пазар съобразно очакванията на нашите граждани и предприятия.
<P>
Радвам се да отбележа, че Комисията наистина е активна и че някои инициативи вече са в ход. Не се съмнявам, че Комисията ще вземе предвид становищата на Европейския парламент, тъй като в крайна сметка най-важният въпрос е дали можем да постигнем съществени резултати със своите действия и усилия. Отговорът ми е "да, можем", но за тази цел ни е нужна смелост, а не скромност. Необходимо е да предприемем действия незабавно, а не след няколко години. Трябва да действаме заедно, а не поотделно и чрез изолирани действия. Време е за действия.
<SPEAKER ID="094" NAME="Nicole Sinclaire" AFFILIATION="NI">
(EN)Г-н председател, по-рано по време на разискването моя колега, г-н de Jong, каза, че не съм била коректна при коментарите във връзка с моя въпрос към един колега. Не мисля, че има нещо нередно да поискам да ми отговорят на въпрос за баланса на влиянието на член на Парламента върху тази институция.
<P>
С цялото ми уважение към вас, мога ли да помоля за малко тишина, за да се изкажа?
<P>
Не е справедливо да критикувате човек за това, че задава въпрос в Парламента. Не получих отговор на въпроса, а трябва да ми бъде даден такъв. Вместо това моят колега отговори на въпроса за работните места в Уест Мидландс. Ще му припомните ли в този случай как ЕС субсидира работни места в завода Ryton в Ковънтри?
<SPEAKER ID="095" NAME="Председател">
Разискването приключи.
<P>
Гласуване: 6 Април 2011 г.
<P>
Гласуването по изявлението на Комисията относно обществените поръчки ще се проведе по време на следващата месечна сесия.
<P>
Писмени изявления (член 149)
<SPEAKER ID="095" NAME="Luís Paulo Alves" LANGUAGE="PT">
Това предложение опростява законодателството, като обединява няколко директиви. Всъщност то изяснява законите и ги прави по-разбираеми и достъпни за предприятията и потребителите. Считам, че това би бил начин да дадем нов стимул на вътрешния пазар и, надявам се, на регионите, чиято икономика е по-слабо развита поради техния мащаб, отдалечеността им или икономическата им зависимост от малък брой продукти, какъвто е случаят с най-отдалечените региони. По принцип има нужда от мерки за справяне със спада на търсенето, който се дължи на трансграничната търговия, и е важно е да се гарантира, че това законодателство ще бъде от полза за региони като Азорските острови например. По-изолираните райони са по-заинтересовани продукцията им да бъде изнасяна. Техните предприятия се нуждаят от достъп до ясно законодателство, а техните потребители имат нужда от достъп до по-широк набор от стоки на по-конкурентни цени. В случаите, в които е налице хармонизирано законодателство в дадени области, например в областта на преддоговорната информация, предвидена в това ново предложение, един от начините за допълнително повишаване на равнището на доверие в продуктите от най-отдалечените региони и следователно за повишаване на наличността и потреблението им на вътрешния пазар ще бъде да се подобри обликът им чрез сертификати за качество, като се въведат конкретни мерки за тази цел.
<SPEAKER ID="096" NAME="Ioan Enciu" LANGUAGE="RO">
Икономическата и финансовата криза, която все още преживяваме, ни показа, че ако се отклоним от основната цел на икономиката, която е да се осигури благосъстоянието на гражданите, рискуваме да тласнем цялото общество към фалит. Това важи и за единния пазар. Не трябва да забравяме, че неговата роля е да даде възможност на всички европейски граждани да имат равни икономически и социални права, които да гарантират тяхното благосъстояние в целия Европейския съюз. Единният пазар трябва да се задълбочи и да се насочи отново към гражданите и техните интереси. Считам, че по време на този кризисен период за нас е важно да извлечем максимална полза от нещо, с което Европа разполага и което е по-ценно, а именно, човешки капитал. Мобилността на работниците в ЕС е ключът към икономическото възстановяване и развитието на единния пазар. Трябва да насърчим тази мобилност и първата стъпка, която си заслужава да се предприеме, е да се премахнат бариерите пред движението на работната ръка в рамките на ЕС. Наложените ограничения за работниците от новите държави-членки пречат на здравословното развитие на единния пазар и следва да бъдат отменени незабавно.
<SPEAKER ID="096" NAME="Elisabetta Gardini" LANGUAGE="IT">
За съживяването на единния пазар нашите европейски политики трябва да се провеждат в благоприятна за стопанска дейност среда, насочена към стимулиране на иновациите и растежа и стратегическото препозициониране на европейската икономика. Европа се нуждае от силно политическо лидерство, за да определи и изпълни икономически приоритети от такъв мащаб. Новата европейска стратегия, вдъхновена от насоките на доклада Monti, е ценна с това, че посочва конкретни мерки за излизане от този период на икономическа криза чрез възстановяване на равнищата на производителност и заетост. От представените от Комисията 50 предложения бих искал да откроя най-вече стъпките, предприети за осигуряване на по-добра конкурентоспособност на МСП, улеснен достъп до кредити и интернационализация, за да могат гражданите да използват новите възможности за инвестиции, които им предлага световният пазар. Ще се възползвам от възможността да ви напомня отново, че МСП са най-автентичните представители на европейската икономическа структура и много от тях са пример за отлична работа, която трябва да бъде насърчавана и подкрепяна. Програмата за цифровите технологии, борбата с фалшифицирането, укрепването на електронната търговия и рационализирането на системата за възлагане на договори за обществени поръчки са другите приоритети, които се радват на широка подкрепа, с цел да се гарантира практическото осъществяване на икономически ползи за подпомагане на паричната стабилност и сближаването.
<SPEAKER ID="097" NAME="Lidia Joanna Geringer de Oedenberg" LANGUAGE="PL">
След като професор Mario Monti написа своя доклад, всички започнаха да говорят за "Акта за единния пазар". С нетърпение очаквам 12-те мерки, които Европейската комисия ще определи като решаващи за бъдещето на единния пазар. Същевременно мога да си представя какво ще включват. Ето защо днес не искам да се спирам подробно на конкретни идеи, като патента на ЕС, авторското право или договорите за възлагане на обществени поръчки, а да се концентрирам върху принципите, от които според мен би трябвало да се водим.
<P>
Считам, че бъдещият регламент за единния пазар трябва, от една страна, да отразява философията на единния пазар, която се е развила през годините, но от друга страна, тя трябва да се адаптира към условията в XXI век. За пример ще ви посоча един принцип, от който Европейската комисия се ръководи от създаването си - защита на т.нар. паралелна търговия, или търговия със законни продукти извън официалните канали на разпространение, например продажбата в Германия на телевизори Grundig, които са били законно закупени във Франция. Днес паралелната търговия много често се осъществява чрез различни интернет страници. Това право трябва да се защити, като се подкрепи развитието на единния пазар по интернет и развитието на електронната търговия по принцип и като се гарантира по-голям достъп до културни стоки в законни интернет магазини. Предстои ни много работа в тази област както по отношение на улесняване на работата на предприятията във виртуалния свят, така и по отношение на повишаване на доверието на потребителите в интернет транзакциите.
<SPEAKER ID="098" NAME="Kinga Göncz" LANGUAGE="HU">
Единният пазар е основният фактор, допринасящ за развитието на Европейския съюз, и освен че повишава конкурентоспособността, той също така създава рамка за социално приобщаване и създаване на работни места. Предложенията за задълбочаване на единния пазар, независимо дали става въпрос за премахване на административните пречки, пред които са изправени малките предприятия, или за стимулиране на електронната търговия, трябва да са в полза на гражданите. Реализирането на стратегията не трябва да засяга социалните права и да подкопава постигнатото в социалната сфера. Все още има прекалено много пречки по отношение на прилагането на правата на служителите, купувачите и потребителите без вътрешни граници. Въвеждането на Директивата за свободното движение също не е завършило въпреки факта, че наемането на възможно най-много хора и прилагането на най-добрите практики за управление на европейската работна ръка са изключително важни с оглед на възстановяването от кризата. Гладкото функциониране на вътрешния пазар се подпомага от общите европейски действия срещу корупцията и организираната престъпност и от прилагането на Програмата от Стокхолм, насочена към създаване на пространство на свобода, сигурност и правосъдие. Трябва да предприемем стъпки, с които да гарантираме признаване на професионалната квалификация в рамките на ЕС, преносимост на пенсионните права и достъп до основни банкови услуги. Предстоят ни и други задачи за гарантиране на свободното движение на услуги и зачитане на правата на командированите работници.
<SPEAKER ID="099" NAME="Liem Hoang Ngoc" LANGUAGE="FR">
Предвид важността на този въпрос и строго ограниченото време, с което разполагаше Парламентът за работа, всички ние можем да сме доволни от постигнатото. По принцип съм съгласен с очертаните в различните доклади приоритети и най-вече с признаването на професионалната квалификация, преносимостта на пенсионните права, рационализирането на процедурите за възлагане на обществени поръчки, инициативите за малките и средните предприятия (МСП) и достъпа до основни банкови услуги за всички.
<P>
Според мен със сигурност си заслужава да се акцентира и върху други мерки, като въпроса за колективните ресурси, но осъзнавам, че не е било лесно да се направи избор измежду тези 50 предложения. Радвам се също така, че успяхме да постигнем компромис относно социалната клауза, в която се казва, че законодателството относно единния пазар трябва да се подлага на оценка на социалното въздействие и ако заключенията са положителни, трябва да съдържа позоваване на политическите и социалните права.
<P>
И накрая, налице е и друга причина за задоволство - фактът, че Парламентът призовава за гарантиран достъп, качество и предлагане на услуги от общ икономически интерес (УОИИ) и за социални услуги от общ интерес, и приканва Комисията да предприеме секторни законодателни инициативи в тази област.
<SPEAKER ID="100" NAME="Jan Kozłowski" LANGUAGE="PL">
Бих искал да благодаря на докладчиците за огромните усилия, които положиха за изготвяне на докладите относно единния пазар, а също така да ги поздравя за крайния резултат. Радвам се, че на 20-ата годишнина от създаването на единния пазар разполагаме с резолюция, която ще помогне на европейците да се възползват в най-голяма степен от потенциала на единния пазар. Сигурен съм, че влизането в сила на резолюцията ще допринесе за засилване на конкурентоспособността на европейските пазари и ще ни доближи до постигане на целите, заложени в стратегията "Европа 2020". Считам, че мрежите TEN-T са важен фактор за ефективното функциониране на единния пазар. Ето защо се радвам, че в докладите е отделено внимание на тяхното особено значение. Мрежите TEN-T са сред основните фактори за една ефективно функционираща пазарна икономика и за създаването на условия за лоялна конкуренция в рамките на целия Европейски съюз. На фона на решенията, които ни предстои да вземем във връзка с бъдещата форма на мрежите TEN-T, бих искал да насоча вниманието ви към необходимостта от по-добро свързване на "15-те стари" държави-членки с новите и на факта, че по-голямото сближаване в областта на вътрешния транспорт на разширения Европейски съюз е важен фактор за конкурентоспособността на ЕС.
<SPEAKER ID="101" NAME="Alajos Mészáros" LANGUAGE="HU">
Единният пазар е от решаващо значение за бъдещия растеж на икономиката на ЕС. Необходимо е да се отдели специално внимание на малките и средните предприятия, тъй като те притежават най-голям потенциал за растеж и създаване на работни места. Единният пазар трябва да предлага предимства за малките предприятия, защото именно те осигуряват повечето работни места, а същевременно изпитват по-големи затруднения при използване на възможностите, които предоставя единният пазар. Финансирането на развойната дейност и иновациите е проблем за тях. По същия начин ние трябва да обърнем внимание и на местните предприятия в необлагодетелстваните, слабо населени райони и в градски райони, които изпитват затруднения. Политиката в областта на конкуренцията е средство от основно значение, което дава възможност на ЕС да разполага с динамичен, ефикасен и иновативен вътрешен пазар и да бъде също така конкурентоспособен и на световно равнище. Европейският съюз трябва да предприеме важни мерки, за да гарантира по-добрия достъп на малките и средните предприятия до информация, за да може те да са запознати с възможностите, които им предлага единният пазар, и с финансовите мерки, предоставени от ЕС. И аз считам, че включването на целите на стратегията "Европа 2020" и елементите на "Законодателния акт за малкия бизнес" (Small Business Act) във всички политики на ЕС относно единни пазар, е важно, Това е от решаващо значение за преодоляване на съществуващите пречки на национално равнище и на равнище ЕС.
<SPEAKER ID="102" NAME="Rareş-Lucian Niculescu" LANGUAGE="EN">
Според мен единният пазар за европейците трябва също така да означава единен пазар на качество. За съжаление, в доклада не се споменава нищо по този въпрос. Понякога в Европейския съюз се предлагат стоки с една и съща търговска марка, но с различен състав на продукта за различните държави. Според данните продукти от една и съща марка могат да се намерят в различни концентрации или дозировки. Отчетени са случаи, в който продукти с четири различни категории качество са продавани под една и съща търговска марка в зависимост от държавата по направление. В резултат от това изглежда, че един и същ продукт е с различно качество в зависимост страната на закупуване. Тъй като марката се свързва с определено качество, тази практика може да се окаже подвеждаща за обществеността. Предприятията не трябва да допускат потребителите да бъдат подвеждани за предимствата, свързани с търговската марка на стоките. Ако производителите искат да понижат качеството на стоките, които предлагат, те трябва да използват друго търговско наименование. Нашите граждани вярват, че качеството на марковите стоки трябва да бъде еднакво на всеки един пазар въз основа на принципа, че една търговска марка олицетворява едно качество. Тъй като моите избиратели се вълнуват от този въпрос, бих искал той да бъде поставен за разглеждане в Парламента.
<SPEAKER ID="103" NAME="Marianne Thyssen" LANGUAGE="NL">
Радвам се, че докладът на бившия член на Комисията, г-н Monti, за който общо взето се казват само хубави неща, в който той настоява за по-нататъшното развитие и завършване на вътрешния пазар като необходимо предварително условие "за изграждане на високо конкурентна социална пазарна икономика", срещна разбиране от страна на Европейския парламент. В крайна сметка фактът, че финансовата и икономическата криза нанесе тежък удар на Европа, е неоспорим. По-нататъшното развитие на вътрешния пазар, който е най-големият пазар в света, ще бъде едно от най-важните постижения в това отношение.
<P>
Необходимо е да предприемем целенасочени действия за нашите МСП, които формират икономическото ядро на Европа: адекватен достъп до капиталови пазари, стимулиране на електронната търговия и първа стъпка към обща консолидирана основа за облагане с корпоративен данък. Нашите граждани ще спечелят от това, както например от възможността да учат в чужбина, от по-строгите правила за безопасност на играчките, от по-евтините тарифи за роуминг услуги. Като хора, които формират политиката на Европа, не можем да подчертаем това достатъчно добре. Предизвикателствата са огромни, поради което трябва да направим всичко възможно, за да създадем всеобхватна рамка за вътрешен пазар на онлайн услуги. С тези три доклада Европейският парламент изпраща ясен сигнал, че имаме сериозни намерения да реформираме вътрешния пазар. Позволете ни сега да бъдем последователни в работата си в тази насока.
<SPEAKER ID="104" NAME="Niki Tzavela" LANGUAGE="EL">
Ако Европа иска да преодолее трудното положение, в което се намира, и да се конкурира с бързо развиващите се икономики, тя трябва да инвестира в сектори, които ще й осигурят конкурентно предимство. Общият пазар е най-голямото конкурентно предимство на Европа и трябва да се използва по предназначение. Освен това рецесията води държавите-членки на ЕС към по-сериозно икономическо унифициране и трябва да се възползваме от това, за да консолидираме европейската икономика, така че да стане по-конкурентоспособна както на вътрешно, така и на международно равнище. Следователно в официалните си документи трябва да се стремим да подпомогнем по-мащабно задълбочаване на общия европейски пазар, особено в сферата на услугите. При създаването на функциониращ единен пазар е необходимо също така да се отчете и ролята на предприятията.
