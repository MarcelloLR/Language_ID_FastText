<CHAPTER ID="012">
Препоръка до Съвета относно новото споразумение между ЕС и Русия (разискване) 
<SPEAKER ID="018" NAME="Председател">
Следващата точка е докладът на Janusz Onyskiewicz - от името на комисията по външни работи, относно новото споразумение между ЕС и Русия.
<SPEAKER ID="019" NAME="Janusz Onyszkiewicz" LANGUAGE="PL">
Г-н председател, този доклад описва отношенията между Европейския съюз и Русия като такива от ключово значение за икономическите и политически интереси на Съюза. В него се подчертава ролята, която Русия може и следва да играе на международната арена, и по-специално в съседство до нас, където може да допринесе за икономическата и политическа стабилност на региона.
<P>
Освен това обаче докладът привлича вниманието и към несъразмерно силната реакция на Русия спрямо въоръжената намеса на Грузия в Южна Осетия, и на мащабните и непровокирани действия на руските въоръжени сили в Абхазия. Докладът подчертава необходимостта от важен диалог по въпросите на сигурността. Това трябва да бъде диалог на базата на зачитането на международното право и териториалната цялост на държавите. Докладът посочва също, че събитията в Кавказ и признаването на независимостта на двата анклава, Осетия и Абхазия, хвърля сянка на съмнение дали Русия наистина е готова да изгради общо пространство на сигурност в Европа заедно с Европейския съюз.
<P>
Докладът предлага да бъдат приключени преговорите за пълното спазване от страна на Русия на ангажиментите и споразуменията, с които бе приключен грузинският конфликт, преди сключване на каквото и да е договорено споразумение. Това би трябвало да включва споразумение за статута на Абхазия и Южна Осетия. В доклада се настоява също така Русия да поеме твърди ангажименти да не използва сила срещу съседите си.
<P>
Освен това докладът посочва, че неотдавнашните събития, включващи атаката на Русия срещу териториалната цялост на Грузия, застрашават отношенията между Европейския съюз и Русия, както и ролята на Русия в газовата криза.
<P>
Докладът посочва, че е препоръчително да бъде заменено сегашното споразумение с ново, по-широко споразумение. Едно такова споразумение трябва да обхваща всички аспекти на нашето сътрудничество и трябва да бъде правно обвързващо. Освен това то трябва да съдържа ясни процедури за уреждане на спорове.
<P>
Енергийната сигурност също е обхваната в доклада. Разгледано е и включването на договорно споразумение за основните разпоредби на Договора за енергийната харта и Транзитния протокол. Тази препратка се прави независимо от факта, че договорът понастоящем е правнообвързващ, и правнообвързващ за Русия, макар че Русия може да се оттегли от него.
<P>
В доклада се посочва големият скрит потенциал на възможните икономически взаимообвързаности на базата на равнопоставено партньорство на двете страни. Такива договорености могат да доведат до взаимноизгодна взаимозависимост. Според доклада е изключително важно държавите-членки и Европейският съюз като цяло да говорят в един глас, особено що се отнася до отношенията с Русия. От съществено значение е също така, както това се изисква от тях по различните договори на Европейския съюз, държавите-членки да се консултират помежду си достатъчно време преди осъществяване на двустранни инициативи с Русия. Това е особено важно в случаи, които биха могли да имат последствия за други държави-членки на Европейския съюз или за Европейския съюз като цяло.
<P>
В доклада се обръща голямо внимание на човешките права и свободи в Русия. Посочва се, че като член на Съвета на Европа Русия е задължена да спазва принципите, на които е основан Съветът. Изтъква се, че спазването на тези принципи е жизнено важно за успеха на преговорите за сътрудничество между Европейския съюз и Русия. Отбелязва се със съжаление, че Русия не е склонна да въведе ефективни мерки за избягване на многото случаи, при които руските власти са нарушили правата на човека и са били осъдени от Съда на Европейските общности.
<P>
Заслужава си да се привлече вниманието към една от многото препоръки в доклада, а именно че Европейският съюз трябва да продължи да подкрепя кандидатурата на Русия за членство в Световната търговска организация. Счита се, че е много важно Русия да спазва ангажиментите на член, преди да й бъде предоставено официално членство. По-конкретно, това включва Русия да прекрати процеса на преустановяване на вече въведени практики. В този контекст трябва да се припомни голямото значение, което се отдава на ефективната защита на правата върху интелектуалната и промишлена собственост и търговските марки.
<P>
Докладът съдържа препоръки относно правата на човека, свободата на медиите, независимостта на съдебната система и постепенното стесняване на разрешения обхват за действие на НПО в Руси. Той обхваща и редица икономически въпроси, като движението на кораби в Балтийско море и покрай северните брегове на Русия, въздухоплаването над Сибир и взаимните договорености за възможни неограничени инвестиции
<SPEAKER ID="020" NAME="Alexandr Vondra" LANGUAGE="EN">
Г-н председател, искам да благодаря на Парламента за възможността да разгледаме по време на тази сесия въпроса за отношенията с Русия. Както сигурно знаете, Съветът обсъди задълбочено отношенията с Русия преди известно време, когато определяхме основите и логиката на новото споразумение между ЕС и Русия, затова считаме, че е важно възобновяването на преговорите за новото споразумение. В края на краищата, Русия е нашият най-голям съсед, един от нашите ключови партньори и необходимо действащо лице на международната сцена. Днес, когато икономическата криза удря еднакво силно и двете страни, е ясно, че конфронтациите няма да помогнат за укрепването на никой от нас.
<P>
Конструктивното, разумно и взаимно изгодно сътрудничество и изпълнението на международните ангажименти на Русия, от друга страна, биха помогнали.
<P>
Нещо повече, диалогът и конструктивната работа са важни средства за защита на нашите интереси и подкрепа на нашите ценности по отношение на Русия.
<P>
Това, накратко, даде основния тласък за решението ни да подновим преговорите за новото споразумение между ЕС и Русия, въпреки случилото се в Грузия миналия август. Кризата и последиците от нея продължават, разбира се, да хвърлят сянка върху отношенията ни. Преговорите по никакъв начин не придават легитимност на поведението на Русия в Грузия, включително в териториите на Абхазия и Южна Осетия, и в това отношение ЕС е поставил ясно разграничителни черти. Нашата подкрепа за териториалната цялост на Грузия ясно е една от тях.
<P>
Ние продължаваме да очакваме от Русия отговорно поведение и спазване на всички нейни ангажименти. По-конкретно, това означава, че обръщаме специално внимание на общите съседни територии с Русия през целия процес на преговори. Кризата в Грузия показа как нерешените конфликти остават опасни дори след много години и че военните действия не са решение.
<P>
Трябва да напомним на Русия, че може да спечели много от конструктивното поведение спрямо своите съседи и че може да загуби много, ако продължава по пътя на конфронтацията. Русия вече доказа, в края на краищата, че знае как да се държи спрямо съседите си от Централна Европа, които сега са част и от ЕС, и от НАТО.
<P>
Ще продължим да настояваме, че Русия трябва да спазва своите международни ангажименти и да спазва териториалната цялост и суверенитета на Грузия и други държави от Източна Европа, които съставляват общата зона на съседство с ЕС. Също така ще се очаква пълно съдействие и от Русия, и от Грузия по време на преговорите в Женева.
<P>
Не възнамерявам да излагам в подробности текущото състояние на преговорите с Русия по новото споразумение. Като преговаряща страна по споразумението Комисията със сигурност ще може по-добре да ви информира за процеса.
<P>
Трябва да напомня също така, че сме едва в началото на този процес, който може да продължи известно време. Не бива да се обезсърчаваме, ако отначало върви бавно. Сигурен съм обаче, че до края на нашето председателство ще имаме по-голяма яснота какво искат двете страни да бъде включено в новото споразумение.
<P>
Благодарни сме на Janusz Onyszkiewicz за доклада и направените в него препоръки. В общи линии споделяме голяма част от Вашата загриженост и Вашите цели.
<P>
Сега искам да направя някои забележки относно частта за външната сигурност в новото споразумение, в която председателството също играе роля в преговорите. Изключително важно е новото споразумение да съдържа условия за осигуряване на ефективен диалог и сътрудничество с Русия и те трябва да се основават на общи ценности, спазване на съществуващите международни ангажименти, принципа на правовата държава и зачитането на демокрацията, правата на човека и основните свободи. Това е особено важно във връзка с общата зона на съседство. Действително е от съществено значение, ако искаме да видим решения на отдавнашни конфликти.
<P>
Предотвратяването на конфликти е също важна цел. Тя трябва да се преследва и чрез политически диалог, и чрез съвместни инициативи.
<P>
Вече има известен напредък с Русия по въпроса за обхвата на политическия диалог и частта за външната сигурност в новото споразумение. Но, разбира се, проблемът е в подробностите. Най-интересната и най-предизвикателната част от преговорите започва сега, когато започваме да обсъждаме конкретни предложения за текстове.
<P>
Предвид това, че преговорите продължават и в момента, не би било уместно да излагам тук подробности. Мога обаче да ви уверя, че ще се стремим да постигнем съществени условия за засилване на диалога на международната сцена, за борбата срещу тероризма, контрола на оръжията, разоръжаването и неразпространението на оръжия, за правата на човека, демокрацията и принципа на правовата държава, за управлението при кризи и защитата на гражданите.
<P>
На срещата на високо равнище ЕС-Русия в Ханти-Мансийск беше постигнато съгласие, че наша обща цел е да сключим стратегическо споразумение, което ще осигури цялостна рамка на отношенията между ЕС и Русия за обозримото бъдеще и ще помогне да развием потенциала на нашите отношения. Това остава наша цел и цел, за която председателството, както и следващите председателства, ще продължат да работят.
<P>
Ние сме готови да информираме постоянно Парламента за напредъка и сме благодарни за вашето участие, по-специално чрез текста на вашата резолюция.
<SPEAKER ID="021" NAME="Benita Ferrero-Waldner">
член на Комисията. - (DE) Г-н председател, уважаеми колеги, искам да започна, като изразя искрена благодарност на г-н Onyszkiewicz за този ценен доклад.
<P>
Ние постоянно подчертаваме, че ценим мнението на Парламента, и аз, разбира се, с удоволствие ще ви предоставя допълнителна информация за хода на преговорите.
<P>
Г-н председател, Русия е и ще остане важен партньор за нас. Споделените ни интереси са сложни и припокриващи се - от икономическите контакти до например общата ни работа като партньори в Близкоизточната четворка или, както вчера, в Афганистан и Пакистан. Разбира се, както всички знаем, ние имаме и сериозни разногласия, например по отношение на териториалната цялост на Грузия. Отново и отново възниква напрежение по повод засилването на нашата роля в общата зона на съседство с Русия. В този контекст често неправилно се твърди, че сме зависими от нашия голям съсед. Когато става въпрос за търговия и енергия, ние сме по-скоро взаимозависими или, да го наречем по друг начин, всеки е станал необходим партньор за другия. И затова сегашните времена са такива, в които нашите отношения с Русия са от огромно значение и в които една единна, прозорлива стратегия на ЕС е абсолютно жизнено важна.
<P>
Утре президентът Обама ще се срещне с президента Медведев за пръв път, за да натисне бутона за рестартиране, така да се каже, на отношенията между САЩ и Русия. Този нов подход със сигурност може да бъде приветстван, но ние не е необходимо да започваме отначало. За нас не е необходимо да рестартираме отношенията си, ние по-скоро трябва постоянно да правим фина настройка. Това стои на първо място сред нашите приоритети.
<P>
Както отбеляза Комисията в съобщението си от 5 ноември, сложният и обхватен характер на нашите отношения и многото области, в които сме взаимозависими, означават, че е необходимо да взаимодействаме постоянно с Русия и бих казала, че трябва да бъдем трезво мислещи и да се стремим към резултати. Преговорите за ново споразумение несъмнено са най-добрият начин да изложим единна позиция на ЕС, която е в защита на нашите интереси, с цел да постигнем споразумение в най-важните области. В момента, докато говоря пред вас, в Москва се провежда четвъртият кръг от преговорите.
<P>
Вече сме постигнали съгласие за обща структура на споразумението, която следва да формира правно обвързваща основа за всички аспекти на нашите отношения в обозримото бъдеще. Същевременно обаче не сме поставяли никакви неестествени крайни срокове за преговорите: по мое мнение, те трябва да продължат колкото е необходимо, за да получим задоволителен резултат, тъй като действащото в момента споразумение ще остане в сила дотогава, няма отявлена необходимост да действаме под натиск. Затова не е необходимо да чакаме новото споразумение, за да работим по текущите въпроси. Досега сме обсъждали въпроси на политиката, правосъдието и сигурността, така че вече имаме по-добро разбиране на позициите си; вече започнахме да обсъждаме икономически въпроси.
<P>
При всички случаи не трябва да ни изненадва, че двете страни имат съвсем различен подход към някои области. Макар че Русия има големи амбиции за сътрудничество в сферата на външната политика и сигурността например, понастоящем няма такива амбиции по икономически въпроси. Естествено, в наш интерес е в ЕС, в нашите търговски и икономически отношения да има правно обвързващи, приложими условия, за да сме сигурни, че Русия приема система, основана на ясни правила. Това важи по-специално за енергетиката, където се стремим да бъдат приети принципите на Енергийната харта, като основните са прозрачност, взаимност и недискриминация.
<P>
Газовата криза в началото на годината накърни доверието в надеждността на нашите отношения в сферата на енергетиката и това трябва да бъде коригирано. Затова се опитваме, успоредно с преговорите, да подсилим значително системата за ранно предупреждение, която определя условия за мониторинг и наблюдение в случай на криза, за да бъдат избегнати конфликтите и да бъде улеснено решаването им.
<P>
Разбира се, споразумението, за което преговаряме, трябва да се основава на зачитането на правата на човека и демокрацията и, според нас, това трябва да бъде съществен компонент. Като става въпрос за това, Русия и ЕС, както каза г-н Vondra, са поели едни и същи задължения към ООН, Организацията за сигурност и сътрудничество в Европа (ОССЕ) и Съвета на Европа. Нашият договор трябва да подчертава спазването на тези общи ангажименти и интереси. Очевидно той не може сам по себе си да реши конфликтите в Европа, но следва да осигури рамка за решаване на конфликти.
<P>
Успоредно с нашите преговори ще продължим усилията си в съществуващите форуми, на преговорите в Женева за Грузия, във формата 5+2 за Приднестровието и процеса, осъществяван от групата "Минск" за Нагорни Карабах. Правосъдието и вътрешните работи, както казах, са важни и за двете страни в преговорите и това са области, в които виждам значителен потенциал за взаимноизгодно сътрудничество, особено в борбата срещу организираната престъпност и в подобряването на условията за bona fide (добронамерени) пътници. Възможността за премахване на изискването за виза обаче, както настоя Русия, ще бъде реалистична перспектива само в съчетание с по-нататъшни подобрения в други области. Например би било по-лесно за нас да сътрудничим ефективно в общи линии, ако Русия приложи по-високи стандарти за защита на данните; научните изследвания, образованието и културата също предлагат множество възможности за сътрудничество в интерес на нашите граждани и следва да бъдат взети предвид в новото споразумение.
<P>
Докладът, който разискваме днес, очевидно включва много други предложения, които нямам време да коментирам сега, но те, естествено, ще бъдат разгледани в хода на разискванията. Бих искала да подчертая отново, че приветствам насоката, възприета от г-н Onyszkiewicz в представения ни доклад и в предложението за резолюция. Ако след днешните разисквания е необходима допълнителна информация, аз, разбира се, с удоволствие ще предоставя например на комисията по външни работи пълна информация по всяко време, както направих и миналата година.
<P>
В заключение искам да подчертая, че съм загрижена преговорите да напредват успешно и те ще имат пълната ми подкрепа. Един добър договор, надявам се, ще постави отношенията между ЕС и Русия на солидна и предвидима основа в обозримото бъдеще и по този начин ще даде важен принос за стабилността и сигурността на нашия континент.
<SPEAKER ID="022" NAME="Cristina Gutiérrez-Cortines" LANGUAGE="ES">
Г-н председател, за нас и Европа, за комисията по промишленост, изследвания и енергетика и за нас в Европа е ясно, че енергията се превърна в инструмент на външната политика, елемент на промяна, която може да предизвика конфликти или да ни разедини, и именно това е предметът на нашата загриженост днес.
<P>
Европа по традиция е обединена с Русия. Нашата история показва, че в своето развитие Беларус е очевидно повлияна от Запада, а руската традиция, по отношение на религия, всички форми на образование и повечето ценностни системи, следва европейския начин на мислене, който е обогатил Русия. Нашата култура също е подсилена с традицията на учени от Русия, големите математици от Казан и други краища на страната, а същото важи и за нейната литература.
<P>
Аз считам, че трябва да мислим за напреженията от ерата на социализма като за прекъсване, което не бива да се забравя, но те не представляват постоянен фактор. Нашият постоянен опит с Русия е опит на единство, ето защо казвам, че в областта на енергетиката, в която Европа има известен недостиг, трябва да покажем на Русия, че приятелството ни трябва да продължи, но с ясни правила, както е между джентълмени и както винаги е било между нас, но вече под формата на писани правила.
<P>
Не можем да живеем в постоянна несигурност дали доставките за нашите граждани няма да бъдат прекъснати отново и Русия трябва също да признае, че не може да използва енергията като средство за това да избягва признаването на суверенитета на съседните държави. Положението в момента е на народи, които са постигнали независимост и прилагат изцяло демокрацията, и които ние трябва да пазим, които Русия има задължението да пази, така както има задължение да осигури ясно множество от правила за обмен на енергия и единство чрез енергия.
<SPEAKER ID="023" NAME="Josef Zieleniec">
от името на групата PPE-DE. - (CS) Г-н председател, искам да благодаря на г-н Onyszkiewicz за изготвянето на този важен, добре написан и балансиран доклад. Като докладчик в сянка на групата на Европейската народна партия (Християндемократи) и Европейските демократи се радвам, че докладът отразява и главните ни приоритети по отношение на Русия като прагматично сътрудничество на базата на здравословна пазарна среда, подчертаване на правата на човека, действаща правова държава и демокрация, като всички тези са основни социални ценности за ЕС, както и подчертаване на зачитането на суверенитета на всички съседни държави и на единството на ЕС.
<P>
Новото споразумение, за което се водят преговори, трябва да включва всички аспекти на сътрудничество, да бъде правно обвързващо и да отразява качеството на нашите отношения с Русия. Обаче ако дискусиите ще отразяват нашите позиции и ценности, не трябва да забравяме ролята на Русия във войната в Грузия миналата година или в газовата криза през януари. Не можем да позволим създаването на нови сфери на влияние в Европа. Не можем да приемем status quo (статуквото), или по-скоро fait accompli (свършения факт) в Кавказ. Оттук и изискването за недвусмислени гаранции, че Русия няма да използва сила срещу някой от своите съседи и че ще подхожда към споровете в нашата обща зона на съседство заедно с ЕС. По наше мнение е съвсем естествено да поканим Русия да направи първата пряка стъпка за изграждане на доверие.
<P>
Мнозина колеги днес с право подчертават необходимостта от единство на ЕС по отношение на Русия. Ние обаче може да постигнем наистина единна позиция само постепенно, затова и предложението ми е за установяване на механизъм за консултации в рамките на Съвета, който ще позволи на държавите-членки да се консултират помежду си предварително по всички двустранни въпроси, засягащи Русия, които оказват въздействие върху друга държава-членка или върху ЕС като цяло. Само по този начин ще постигнем наистина единна позиция спрямо Русия и само така ще се възползваме изцяло от най-голямото ни преимущество в отношенията ни с Русия - нашето единство.
<SPEAKER ID="024" NAME="Csaba Tabajdi">
от името на групата PSE. - (HU) Групата на социалистите в Европейския парламент счита Русия за ключов стратегически партньор. Европейският съюз и Русия зависят един от друг, както потвърди и членът на Комисията, г-жа Фереро-Валднер.
<P>
Бих искал да спомена, че що се отнася до доставките на газ, ние зависим един от друг, защото Русия не би могла да продава своя газ на никой друг. Трябва да сме наясно за това. Много е важно да бъде изготвено и сключено ново Споразумение за партньорство и сътрудничество. Докладът трябваше да послужи за целта, но не го прави.
<P>
Докладът на г-н Onyszkiewicz, който бе приет в комисията по външни работи и чийто тон на моменти е изключително груб, може да предизвика сериозни щети на мрежата от взаимоотношения между ЕС и Русия. Групата на социалистите е съгласна, че Парламентът трябва да изрази своята основателна критика спрямо Русия. Групата на социалистите твърдо осъжда нарушенията на правата на човека. Ние настояваме демократичните права и основните ценности да бъдат зачитани.
<P>
Ние призоваваме Русия да спазва принципа на независимостта на писмените и електронните медии. Призоваваме руското правителство да вземе всички възможни мерки за разследване на нападенията срещу и убийствата на журналисти. Руският закон за НПО застрашава независимата дейност на тези организации.
<P>
Групата на социалистите разглежда със загриженост начина, по който бяха проведени последните избори за руската Дума и президентските избори. Ние се отнасяме критично към руската страна в газовия спор между Русия и Украйна и в конфликта между тези две държави. Същевременно, независимо от това ние сме убедени, че препоръките на Парламента трябва да послужат за подобряване на отношенията между ЕС и Русия, както и за изработването на ново стратегическо партньорство. Докладът не служи за тази цел. Поради тази причина ние гласувахме против него в комисията по външни работи.
<P>
Групата на Европейската народна партия (Християндемократи) и Европейските демократи и групата на Алианса на либералите и демократите за Европа вървят против начина на мислене, изразен от Комисията. Те са против новата политика на Съединените щати, ако считат, че администрацията на Обама, по-специално чрез изявленията на вицепрезидента Джо Байдън, е променила своя стил, тогава Европейският съюз ще изостане от новата американска политика, макар че това няма да е в наш интерес. Затова нашата загриженост не е по отношение на критиката, а по отношение на стила.
<P>
Не ни е необходим дидактизъм, а основателна критика. Европейският съюз не трябва да бъде учител и да дава уроци на Русия. Затова за групата на социалистите този проектодоклад може да бъде приемлив, само ако и шестте предложени изменения, които ние представихме, бъдат одобрени от Парламента; в противен случай това ще бъде само един контрапродуктивен доклад, който не е от полза за стратегическото сътрудничество между ЕС и Русия. В интерес на Европейския съюз обаче е да се развива успешно сътрудничество между Русия и ЕС.
<SPEAKER ID="025" NAME="Graham Watson">
от името на групата ALDE. - (EN) Г-н председател, външните работи изискват дипломатичност и принципи, а този доклад относно новото споразумение между ЕС и Русия предоставя и двете. Моята група одобрява съдържанието му и поздравява Janusz Onyszkiewicz за неговата работа.
<P>
Историята ни учи, че нищо не дразни руснаците повече от това да им се обърне гръб, затова е в интерес и на Русия, и на Европейския съюз да общуват, да си сътрудничат и да търгуват по начини, които изграждат доверие. По същия начин не е честно да се преструваме, че поведението на Русия не заслужава порицание. Това е държава, която използва доставките на енергия като оръжие; държава, чието надменно поведение в Кавказ и Балтика опъва нервите на съседите й; държава, в която принципът на правовата държава се огъва, за да се пригоди към онези, които са покровителствани от Кремъл, и оказва натиск върху онези, които не са, което се потвърждава от днешното ново дело срещу Михаил Ходоровски.
<P>
Както знаем, изборите не са изключение. Физическото насилие, заплахите срещу поддръжниците на правата на човека, убийствата на независими журналисти - г-н Tabajdi, това са реалностите в Русия днес.
<P>
(Ръкопляскания)
<P>
Натъжени сме от това, че някои колеги се стремят да разводнят критиката срещу историята на правата на човека в Русия. Изненадан съм от настояването на някои новото споразумение да бъде определено като стратегическо, просто защото Москва го иска. Да, ние трябва да изграждаме мостове, но не трябва да бъдем безкритични спрямо неща, които са отвратителни.
<P>
Има три причини, които обясняват защо някои са склонни да угодничат на г-н Путин. Първо, това са онези, които някога симпатизираха на Съветите и чиято сантиментална привързаност към Кремъл продължава. Второ, онези, които мислят, че Русия е някак си различна от другите държави и към нея не могат да се приложат същите стандарти. Трето, онези, които мислят, че Русия е твърде страшна, за да бъде пренебрегната. Никой от тези аргументи не издържа на критика. Твърдата левица на Европа в миналото проявяваше упорито невежество по отношение на правата на човека в съветската ера. За тях е не само морално погрешно, но и политически смущаващо да оправдават Русия сега, когато тя е на път към установяване на авторитарно право. Нещо повече, правата на човека са универсални и неделими или не означават нищо; затова Съюзът трябва да има увереността да защитава нашите ценности в рамките на нашите граници и извън тях.
<P>
И последно, днес Европа има население, чийто брой е три пъти по-голям от това на Русия. Нашите военни разходи са десет пъти по-големи и икономиката ни е петнадесет пъти по-голяма. Нямаме причина да се страхуваме от Кремъл, а имаме всички основания да защитим нашите ценности. Затова подкрепяме ново споразумение, но нека Европа сключи това споразумение обединена, силна и с отворени очи.
<SPEAKER ID="026" NAME="Adam Bielan" LANGUAGE="PL">
Г-н председател, Кремъл използва енергийните доставки като политически инструмент заедно с принципа "разделяй и владей", за да поквари Европа държава по държава, от Кипър до Нидерландия. Този подход се оказва забележително успешен. И обратното, Европейският съюз остана изненадващо пасивен по време на нападението срещу суверенна Грузия. Лидерите на ЕС привлякоха вниманието с отсъствието си. Г-н Солана и членът на Комисията Фереро-Валднер не се виждаха никъде. Междувременно г-н Саркози, президентът на Франция, беше напълно унижен, когато руснаците изцяло пренебрегнаха мирното споразумение, постигнато от него. От това следва, че слабостта на Европа в отношенията й с Русия се дължи на собствената й наивност и късогледство.
<P>
Австрийски, германски и италиански фирми в областта на енергетиката осъществяват стопанска дейност с Кремъл на двустранна основа. Това води директно до политически натиск от страна на Москва върху отделни държави-членки. Германия изгражда газопровод по дъното на Балтийско море, за да избегне Полша, и все пак Русия прекъсна енергийните доставки за Литва, Чешката република и други държави от ЕС повече от един път. Ако бъде реализиран "Северен поток", същата съдба може да сполети и моята страна - Полша. Политиката на ЕС спрямо Русия трябва да се основава на принципите на единство и солидарност. Ето защо, ако искаме отношенията ни с Русия да бъдат ефективни, абсолютно наложително е - преди да се сключват двустранни споразумения с Кремъл - да се консултират други държави-членки, които е възможно да бъдат засегнати.
<SPEAKER ID="027" NAME="Marie Anne Isler Béguin" LANGUAGE="FR">
Г-н председател, аз също искам да благодаря на докладчика за приемането на нашите изменения и за поставянето на въпроса за правата на човека в центъра на преговорите с Русия. Бих помолила Съвета и Комисията да не отстъпват в тази област, както и да помоля докладчика да подкрепи и другите наши изменения по отношение на зачитането на правата на малцинствата и на Чечения, които бяха донякъде забравени в доклада.
<P>
Ние също подкрепяме критичното отношение към Русия, защото, въпреки че Русия в момента подава някои положителни сигнали, а именно по отношение на желанието й да сключи международно споразумение за съкращаване на ядрените арсенали, които несъмнено са твърде скъпи в тези времена на криза, тя все още остава напълно безкомпромисна по други въпроси, особено по отношение на политиката й към съседите, укорявайки Европейския съюз за намеса в нейната сфера на влияние. Искам да ви напомня, че неотдавна в Брюксел г-н Лавров критикува Източното партньорство, което създадохме на пролетната среща на високо равнище, така както и г-н Путин реагира отрицателно на газовото споразумение между Европейския съюз и Украйна.
<P>
Както знаете - и както заявиха всички - въпросът за Грузия остава по-важен от когато и да било и продължава да бъде ябълка на раздора между нас и Русия, която непрекъснато използва правото си на вето, за да предотврати всякакво разполагане на международни умиротворителни сили и дори достъпа на наши цивилни наблюдатели на териториите, които тя окупира и контролира. Затова тя е в нарушение на шестте точки на споразумението, което ЕС сключи с Русия на 12 август, и не спира ежедневните актове на насилие по протежение на административната граница Абхазия-Осетия.
<P>
Освен това никой не се заблуждава за зависимостта на държавите-членки, както беше споменато, от Русия за енергия или за политическата цена, която трябва да платим.
<P>
И накрая, г-н председател, изправени пред глобална криза, която не щади никого, включително Русия, аз бих искал да се появят неочаквани решения, които да предразположат Русия да приеме конструктивно партньорство, а Европейският съюз да поеме по-голяма тежест като обединен партньор.
<SPEAKER ID="028" NAME="Vladimír Remek" LANGUAGE="CS">
Г-н председател, госпожи и господа, ние обсъждаме нашите препоръки към Съвета за новото споразумение с Русия. Текстът на доклада обаче не ми изглежда като препоръки за дипломатически преговори. В по-голямата си част документът излага и подчертава необходимостта да се изисква, да се настоява, да се набляга, да се оспорва и т.н. Това е лексикон за диктат и аз много се радвам, че не съм в ролята на преговарящ, който би трябвало да се води от тези препоръки. Същевременно ние признаваме, че ЕС получава, освен всичко друго, една четвърт от своите доставки на нефт и природен газ от Русия. Понякога си мисля, че се опитваме да искаме сигурни, стабилни доставки на жизнено важни суровини, като същевременно размахваме сопа. А какво носим ние, ЕС, на масата на преговорите? Къде е нашата позиция по отношение на правата на човека, която ние крием, примерно, спрямо руско говорещите малцинства, живеещи на територията на държавите-членки на ЕС? Къде е нашето мнение за събиранията и действията на бившите членове на СС в държавите от Европейския съюз? Или ние не им се противопоставяме, а по-скоро ги подкрепяме, в разрез с изводите на ООН? Освен това, как така комисията по промишленост, изследвания и енергетика (ITRE) може да назове и двете държави, Украйна и Русия, като отговорни за проблемите с доставките на природен газ за ЕС, но нашите препоръки предизвикват само Русия? В края на краищата, това е като да играем футбол на една врата. Това не е, както със сигурност ще признаете, правилна игра. Затова нека да не очакваме чудотворни резултати.
<P>
Затова лично за мен е проблем да подкрепя документа в сегашната му форма. Дори в комисията по външни работи една трета от колегите не бяха доволни от проекта. Междувременно комисията по международна търговия предприе много по-реалистичен подход към отношенията с Русия, като вземаше предвид онова, от което Европа действително се нуждае.
<SPEAKER ID="029" NAME="Bastiaan Belder">
от името на групата IND/DEM. - (NL) Г-н председател, няма съмнение, че в момента Русия понася своя справедлив дял от глобалната икономическа криза. Точно тази сутрин чух по радиото един задълбочен доклад от Санкт Петербург за лекарства, които средният руски гражданин не може да си позволи и затова не може да си ги набави. Последните прогнози на Световната банка сочат към още по-бурни времена за руската икономика. Какво трябва да ни говори мрачната прогноза, че до края на тази година повече от 20 милиона руснаци могат да се озоват под нивото на екзистенц-минимума от 4 600 RUB (приблизително 185 USD)?
<P>
Всъщност и Европа, и Русия са изправени пред неотложната необходимост от решителни действия за справяне с кризата. Затова приоритет трябва да се даде на съвместните усилия за подобряване на глобалния икономически климат. Те обаче изискват взаимно доверие, нещо, което искам да подчертая, тъй като за съжаление външната политика на Кремъл препречва пътя към това. Един пример е кризата в Молдова, която продължава и става все по-сложна и която не получава помощ от Игор Смирнов. Друг пример е подновената imbroglio (бъркотия) миналата седмица в Украйна. Накратко, липсата на взаимно доверие е застанала на пътя на съвместните усилия.
<P>
Със своя доклад Парламентът изпраща това честно, ясно послание до Съвета и Комисията относно преговорите с Москва и аз искрено се надявам, че се изправя пред Руси с високо вдигната глава.
<SPEAKER ID="030" NAME="Jana Bobošíková" AFFILIATION="NI">
- (CS) Госпожи и господа, в проекта на препоръката на Парламента до Съвета относно новото споразумение между ЕС и Русия, което разискваме днес, има може би само два факта, с които можем да се съгласим. Първият е, че Русия има огромно значение за стабилността и просперитета на Европа и света, а вторият е, че трябва да постигнем стратегическо партньорство с Русия на базата на демократичните ценности. Иначе, трябва да кажа, че текстът е написан на езика на победна сила от периода на студената война, в противоречие с всички основни правила на дипломацията и международните отношения. Тези правила се отнасят повече за компромис, учтивост, равнопоставеност и уважение към другата страна на масата на преговорите. Те не са за повелителни искания и груби осъждания. Терминологията и формулировката на доклада напомнят за писмото на надутия султан до запорожките казаци, които след това му дават подходящ отговор. Неуместната русофобия на текста отчасти се компенсира от обективното изявление на комисията по промишленост, изследвания и енергетика, което трябва да стане насока за формулиране на нов документ. По мое мнение сегашният документ е вреден и за ЕС, и за Руската федерация, а затова и за интересите на всички граждани на евроазиатския район.
<P>
Госпожи и господа, надявам се, че на срещата на високо равнище между ЕС и Русия, която ще се проведе под чешкото председателство от чешкия президент Вацлав Клаус, определено няма да се използва русофобска реторика. Най-малкото защото чешкият президент не споделя водещото мнение в ЕС по отношение на конфликта между Русия и Грузия. Твърдо вярвам, че в интерес на нашите граждани Съветът трябва да има предвид, че Русия е и ще продължава да бъде необходим, полезен и равнопоставен партньор в нашата геополитическа област. Както беше вече споменато, една четвърт от доставките на нефт и природен газ за ЕС идват от Русия, като половината от руския нефт и природен газ отиват в ЕС. Ако не друго, то самият този факт е достатъчен аргумент да се опитаме да поддържаме добросъседски отношения между ЕС и Руската федерация.
<SPEAKER ID="031" NAME="Ria Oomen-Ruijten" AFFILIATION="PPE-DE">
(NL) Г-н председател, през последните две и половина години като председател на делегацията на ЕП към парламентарната комисия за сътрудничество с Русия аз се занимавах много активно с Русия и Европа. Работих не само по инцидентите, но и оставах непредубедена по отношение на дългосрочната стратегия. Затова ми е трудно да разбера какво каза току-що г-н Watson, председателят на групата на Алианса на либералите и демократите за Европа. Аз не съм възприемала едностранно становище в никое от тези разисквания, нито пък някои от моите колеги. Ние обсъждахме много проблеми, засягащи Русия.
<P>
Нека не забравяме обаче, че сключването на споразумение за партньорство означава също и ние самите да сме партньори. Това включва и двете страни да участват във взаимни консултации по трудни въпроси. Всъщност, едно споразумение за партньорство може да се реализира само в дух на взаимно доверие, а не ако една от страните вижда само проблеми. Съединените щати понастоящем имат друга стратегия. Наистина ли трябва да се върнем към охлаждане на отношенията, за разлика от Съединените щати, които предлагат възможности? Това не е разумен път за действие.
<P>
Необходимо ни е споразумение за партньорство, стратегическо партньорство, тъй като имаме само един голям съсед. Ние зависим от този съсед за доставки на енергия, а той зависи от нашите средства. Обаче, тъй като ние в Европа имаме ценности, които трябва да защитаваме, ние обсъждаме с този съсед и общите ценности и правата на човека. Обсъждането само на негативните аспекти не е добро начало за новата стратегия, която всъщност ни е необходима спрямо нашия голям съсед. Затова бих искала да благодаря на члена на Комисията за нейния отговор, тъй като той съдържа положителни елементи, които да ни помогнат за постигане на нещо полезно за 500 милиона граждани на Европа.
<SPEAKER ID="032" NAME="Jan Marinus Wiersma" AFFILIATION="PSE">
(NL) Г-н председател, бих искал най-напред да поздравя г-жа Oomen-Ruijten за онова, което току-що каза. Съгласен съм с нейните аргументи с цялото си сърце и се надявам също, че те ще повлияят утре на нейната група, когато гласува по нашите изменения към този доклад. Желая й пълен успех.
<P>
Моята група среща големи трудности с доклада на г-н Onyszkiewicz, ето защо ние гласувахме против него в комисията по външни работи. Той е изчерпателен и с право; дневният ред за отношенията между ЕС и Русия е действително обширен. Вярно е, че докладчикът се е опитал да засегне всички тези области в доклада си, за което го поздравявам. И все пак докладът звучи неправилно. Не може да се каже, че тези отношения са от решаващо значение, както прави докладчикът, и след това просто да се включат примери за всичко онова, което е неправилно или върви по неправилен път в Русия, без да се отбележат и грешките, които ние самите сме правили в миналото - през последните 20 години - в отношенията с Руската федерация.
<P>
Русия не е страна кандидат, а по-скоро стратегически партньор, който желае да сътрудничи в области от взаимен интерес. Това поражда необходимост от конструктивно, рационално поведение и аз съм напълно съгласен с г-н Vondra, че това трябва да формира основата на нашия подход. Противно на оставеното впечатление критериите от Копенхаген не важат тук. Аз съм за прагматичен подход на базата на независимостта. Те се нуждаят от нас и ние се нуждаем от тях. Дали да бъде в областта на търговията, енергийното сътрудничество, климата или неразпространението на оръжия, можем да намерим решения само ако работим заедно. Това е стратегическият интерес - настояваме за използване на думата "стратегически" в това разискване - зад преговорите за ново споразумение. Трябва да ги проведем добросъвестно, като същевременно зачитаме интересите на Русия.
<P>
Нашият докладчик с право отделя голямо внимание на общите съседи на Европейския съюз с Русия. Тук също важи принципът, че сътрудничеството е по-продуктивно от конфронтацията. Ние искаме да избегнем на всяка цена борбата за сфери на влияние. Европейският съюз по-скоро трябва да се съсредоточи върху съживяването на отслабналата Организация за сигурност и сътрудничество в Европа (ОССЕ). След това в тази рамка можем да разгледаме подобряването на подхода към замразените конфликти, които още съществуват в Европа, било то в Грузия, Азербайджан или Молдова.
<P>
Разбира се, не всичко е хубаво в отношенията между ЕС и Русия. Докладът правилно разглежда това. Ние осъдихме нахлуването на Русия в Грузия и продължаваме да го осъждаме. Загрижени сме за авторитарните тенденции в Русия. Затова диалогът не може да бъде само положителен и, като член на Съвета на Европа, Русия може да направи повече. Независимо от това, при цялото уважение към докладчика, той би направил добре, ако натисне бутона за рестартиране. Упорството в отношението на поляризиране сега, когато Съединените щати избраха различен подход към Русия, е контрапродуктивно. Нашите проблеми са глобални и за решаването им е необходимо участието на всички.
<SPEAKER ID="033" NAME="István Szent-Iványi" AFFILIATION="ALDE">
(HU) В речта си при встъпването в длъжност президентът Медведев заяви, че неговата най-важна задача е да защитава свободата и да възстанови принципа на правовата държава. За съжаление, все още не е изпълнил това свое обещание. Наш дълг е да му напомним за него и да окажем по-голяма подкрепа на независимите медии, гражданското общество и жертвите на нарушенията на правата на човека.
<P>
Ние се стремим към прагматично партньорство с Русия и е в наш интерес да сключим споразумение за партньорство. Това обаче може да бъде реалистично, само ако Русия от своя страна демонстрира конструктивно и отговорно поведение и готовност за сътрудничество.
<P>
През януари доверието в надеждността на Русия като енергиен доставчик беше разклатено. Затова основният елемент на споразумението трябва да бъде енергийното партньорство. Би било от полза за изграждане на доверие, ако Русия най-после ратифицира Европейската енергийна харта и Транзитния протокол. Ние очакваме Европейският съюз да предприеме единни и решителни действия от името на онези държави-членки, които зависят до голяма степен от енергийните доставки от Русия.
<SPEAKER ID="034" NAME="Inese Vaidere" AFFILIATION="UEN">
(LV) Благодаря Ви, г-н Onyszkiewicz, за Вашия много балансиран доклад. Русия е много важен партньор за Европейския съюз. Съвместните действия могат да имат много положителен ефект за преодоляване на икономическата и финансова криза. Това обаче не бива да ни позволява да се отклоняваме от нашите принципи и ценности. Трябва да изискваме Русия да възстанови правата на човека в страната, да възстанови свободата на пресата, свободата на словото и свободата на сдружаване. Трябва да настояваме с програмата на Русия за подкрепа на руски сънародници да не се злоупотребява като инструмент за засилване на нейното политическо влияние в определени държави-членки на ЕС. За да бъде подписано ново споразумение, Русия трябва да изпълни своя ангажимент относно териториалната цялост на Грузия. Широкото споразумение би следвало да включва стратегия за енергийна сигурност, основана на ратифициране на Енергийната харта. Трябва също така да изискваме адекватна оценка на въздействието на северния газопровод върху околната среда. Благодаря ви.
<SPEAKER ID="035" NAME="Milan Horáček" AFFILIATION="Verts/ALE">
(DE) Г-н председател, г-жо член на Комисията, г-н действащ председател на Съвета, г-н Onyszkiewicz говори много разбираемо за значението на правата на човека в сътрудничеството с Русия, за което му благодаря. Мисля, че е особено важно да стане абсолютно ясно, че Европа не поставя икономическите връзки, т.е. газовите връзки, по-високо от правата на човека. Нормалното партньорство се основава на две надеждни страни, които си имат доверие. Стратегическите партньорства носят риска на ограничените възможности за защита и надеждност, ето защо Европейският съюз трябва да се защити срещу ненадеждност. Докато Русия продължава да нарушава толкова сериозно правата на човека и не постига минимално ниво на демокрация и принципа на правовата държава, както показват например случаите с Анна Политковская или с г-н Ходоровски и г-н Лебедев, не можем да имаме добро, нормално партньорство.
<SPEAKER ID="037" NAME="Jiří Maštálka" AFFILIATION="GUE/NGL">
(CS) Докладът на г-н Onyszkiewicz несъмнено е един от най-важните документи, които се появяват в края на нашия изборен мандат. Трябва да подчертая, че съм много, много разочарован от съдържанието на доклада. Един от малките въпроси, с които мога да се съглася, е, че всички ние считаме добрите отношения с Русия за ключов въпрос. В концепцията на доклада липсва баланс, според мен, и твърдо вярвам, че в тази си първоначална форма няма да помогне за подобряване на взаимоотношенията ни. Считам за недоразумение, меко казано, че докладът иска да повери правомощията за консултации на Върховен представител на ЕС. Ако това трябва да е г-н Солана, то - поне колкото се отнася до мен - човекът, който преди десет години отприщи безсмислените така наречени хуманитарни бомбардировки над Югославия и който в нарушение на международното право организира отцепването на част от суверенна държава, не се ползва с моето доверие. Освен това виждам липса на балансираност именно във факта, че докладът критикува Русия за програмата й за подкрепа на руски граждани, живеещи в чужбина, докато същевременно мълчи за положението на руско говорещите лица, които не са граждани на ЕС, но живеят в него. По мое мнение в доклада също така преднамерено не се споменава проблемът за полските карти, които нарушават международното право.
<SPEAKER ID="038" NAME="Francisco Millán Mon" AFFILIATION="PPE-DE">
(ES) Русия е много важен международен играч, постоянен член на Съвета за сигурност и Г8 и голяма военна сила. Поради тези прости причини Европейският съюз трябва да се опита да установи отношения на диалог и сътрудничество с Русия. Нещо повече, много държави-членки зависят от Русия за енергия и осъществяват значителна търговия с нея.
<P>
Отношенията обаче трябва да продължат по-нататък и да бъдат по-амбициозни. Русия е европейска държава и член на Съвета на Европа; тя е поела ангажименти в областта на правата на човека и демократичните свободи и трябва да споделя множество от ценности и принципи с нас, включително спазването на международното право и суверенитета и териториалната цялост на държавите.
<P>
Въпреки това последните събития показват една тревожна тенденция в Русия; например използването на енергийни ресурси като инструмент за оказване на натиск, включително прекъсване на доставките, или кризата в Грузия миналото лято и последвалите събития.
<P>
Всичко това доведе до ерозиране на доверието в Русия като европейски партньор. Сега трябва да се опитаме да възстановим това доверие. Искаме конструктивно отношение с Русия като истински европейски партньори, но за да стане това, поведението на Русия трябва да се промени.
<P>
В Европейския съюз по много причини, някои от които са исторически, държавите-членки имат различна представа за нашите отношения с Русия и затова не е лесно да бъде постигната обща позиция. Това е една от нашите слабости и един от нашите проблеми. Но заедно с подходите, които могат да бъдат наречени прагматични или реалистични, Парламентът все повече вярва в представата, че партньорите, с които искаме да имаме много тесни връзки, трябва да се държат в съответствие с международното право и да зачитат основните права и свободи, особено ако са партньори, които принадлежат към голямото европейско семейство.
<P>
Парламентът с радост посрещна ангажимента, който президентът Медведев пое по отношение на правата на човека и принципа на правовата държава в началото на своя мандат, но думите му трябва да бъдат подкрепени с действия.
<P>
Госпожи и господа, искам да вярвам, че в бъдеще Европейският съюз ще намери в лицето на Русия постоянен, конструктивен партньор, който споделя нашите ценности, но днес за мен е ясно, че това бъдеще е доста далечно.
<SPEAKER ID="039" NAME="Hannes Swoboda" AFFILIATION="PSE">
(DE) Г-жо председател, искам да започна, като благодаря на г-н Вондра и члена на Комисията Фереро-Валднер най-сърдечно за техния принос, който беше много по-реалистичен и, по наше мнение, по-близо до същността на въпроса от доклада на г-н Onyszkiewicz в сегашната му форма, което е много жалко, защото имам много високо мнение лично за г-н Onyszkiewicz. Затова не разбирам изцяло защо пред нас имаме доклад, който не използва тази обща основа - критика, от една страна, и желание за сътрудничество, от друга - като общ знаменател, както постъпиха Съветът и Комисията.
<P>
Нека се върна отново към нашата критика, имам предвид критиката към Русия, само за да поясня.
<P>
По отношение на съседството ние не разбираме и критикуваме поведението на Русия спрямо Грузия, но светът отдавна знае, че Русия не е единствената виновна страна. Само че някои кръгове тук не искат да приемат това. Трябва да разгледаме и двете страни. Когато поглеждам от г-жа Zourabichvili към г-жа Burjanadze, как бивши съюзници на президента на Грузия сега са в опозиция на президента Саакашвили, как правата на човека и там не се ценят високо, се питам защо се критикува само Русия, а не и Грузия. Що се отнася до енергийната криза с участието на Украйна, сега вече добре знаем, а вие знаете това не по-зле от нас, че Украйна и вътрешнополитическата ситуация там също трябва да понесат част от отговорността, но винаги се критикува само Русия.
<P>
Въпреки че г-н Horáček, който сега очевидно иска да реши правителствената криза в Чешката република, казва тук, че не бива да даваме приоритет на енергийната криза пред правата на човека, всъщност никой не прави това. Кажете ми конкретно искате ли сега да кажем: "Не искаме вашия газ, докато не зачитате правата на човека"? Трябва да заявите открито, честно и ясно какво искате, а не просто да подхвърляте реплики в дискусията
<P>
Третата ми точка е свързана с правата на човека. Ние сме горчиво разочаровани от отношението към правата на човека в Русия; естествено че го считаме за неприемливо. Ние никога няма да мълчим, когато се нарушават правата на човека. Както току-що казах, трябва ясно да повдигаме въпроса, където и да се нарушават правата на човека - било в Грузия, в Русия или в нашите държави-членки. Това включва правата на граждани или не-граждани на Русия, някои от които, за съжаление, срещат проблеми и в определени държави-членки на ЕС. Излишно е да се казва, но трябва да вършим това в еднаква степен навсякъде, в еднаква степен и с едни и същи критерии.
<P>
Четвърто, аз съм дълбоко натъжен, че Русия - и нейните лидери - не развиват поглед в перспектива спрямо собствената си история, както направиха много от нашите държави. Имам предвид вече проведените разисквания и утрешното гласуване на резолюцията относно историята. Имиджът на Русия би се подобрил значително, ако тя възприеме по-критичен подход към собствената си история, с други думи, ако опише сталинизма не като важно национално постижение, а като престъпление, срещу което трябва да се противопостави. Разбира се, има и много ясни декларации от наша страна, но трябва да кажем, за всички страни, за всички тоталитарни режими, че не сме готови да приемем тоталитарните режими и не сме готови да приемем липса на ангажимент спрямо историята.
<P>
Затова може би все още има възможност, ако поне едно или две от нашите предложения за изменения бъдат приети, които се опитват да възстановят баланса и се стремят именно към тази двойна стратегия: основна критика към Русия, но и желание за сключване на партньорство с Русия.
<SPEAKER ID="040" NAME="Henrik Lax" AFFILIATION="ALDE">
(SV) Г-жо председател, докладчикът е съвсем прав като казва, че ЕС трябва да може да говори в един глас по важни въпроси, свързани с Русия. За съжаление сега изглежда, че руските лидери разглеждат отношенията с трети страни като ситуация, в която всяка печалба за едната страна е загуба за другата. Простичко казано - ако единият не удари едно кроше, другият ще го направи. По-задълбоченото сътрудничество между ЕС и Русия всъщност ще бъде печеливша ситуация и за двете страни и трябва да накараме руските лидери да разберат това. Съществува риск сериозната икономическа криза в Русия да задълбочи това отношение на ръководството спрямо тясното сътрудничество с ЕС. Затова е особено важно ЕС да говори в един глас. Винаги, когато ЕС говори ясно и просто, руските лидери се вслушват. Конфликтът в Грузия, газовата криза между Русия и Украйна в началото на годината и провокациите във връзка със статуята на бронзовия войник в Естония показват, че единният ЕС може да накара руското ръководство да премисли нещата.
<SPEAKER ID="041" NAME="Hanna Foltyn-Kubicka" AFFILIATION="UEN">
(PL) Г-жо председател, докладът, по който разискваме, съдържа доста подробно изложение на последните нарушения на правата на човека на територията на Руската федерация. Тези случаи ясно доказват, че Русия пренебрегва всички стандарти, приложими в целия свободен свят. Затова призовавам Съвета и Комисията да започнат да изискват Русия да спазва ангажиментите, които е поела по отношение на правата на човека. Това трябва да бъде предварително условие за провеждане на по-нататъшни разговори за споразумение.
<P>
На съвместни срещи с руската страна често чувам членове на руската Дума да казват нещо в смисъл, че не бива да се губи повече време за правата на човека, а трябва да продължаваме със съществените въпроси, а именно търговията. Ние не можем да се съгласим с такъв подход. Няма нищо по-важно от свободата, здравето и самия живот. Тези ценности често биват пренебрегвани в Русия, макар че стойността на парите неизменно се разпознава.
<SPEAKER ID="042" NAME="Tunne Kelam" AFFILIATION="PPE-DE">
(EN) Г-жо председател, искам да поздравя г-н Onyszkiewicz за сериозната му работа и за достойните резултати.
<P>
Между другото, това е последната позиция на отиващия си Европейски парламент относно отношенията с Русия и най-силното послание на Парламента последователно базирано на нашите общи европейски ценности.
<P>
Следователно за нас това е възможност да си припомним, че основата на нашите отношения с Русия продължава да бъде доклада на колегата Malmström отпреди няколко години; доклад, чийто предложения още не са изпълнени.
<P>
Междувременно, ние сме останали в някакво състояние на забрава, повтаряйки отново и отново колко са важни отношенията с Русия. Това е вярно, но не е необходимо да го повтаряме. Трябва да добием увереност в собствената си сила, в собствените си ценности и потенциал, както предложи Graham Watson, и да живеем съобразно с тези ценности.
<P>
Трябва да направим и извода, че положението в Русия се е променило значително към по-лошо. През миналия август Русия почти окупира суверенна съседна държава. Не е достатъчно само да критикуваме или да съжаляваме за продължаващите нарушения на правата на човека в Русия. Въпросът е как да се свържат тези права и ценностите с поведението ни на практика. В противен случай ще бъдем солидарно отговорни, най-малкото косвено, за "обгазяването" на правата на човека и демократичните ценности в Русия в замяна за газ от руските газопроводи.
<SPEAKER ID="043" NAME="Ioan Mircea Paşcu" AFFILIATION="PSE">
(EN) Г-жо председател, очевидно има две школи на мисълта в този парламент, когато става въпрос за Русия, които отразяват двойственото отношение на държавите-членки.
<P>
Всъщност не става въпрос за Русия, защото мнозина са съгласни, че тази сила е наш неизбежен стратегически партньор, а за това как да реагираме на нейното поведение, което не винаги отговаря на нашите стандарти. И така, докато първата школа предлага да търсим отговорност от Русия за всяко отклонение от тези стандарти - а очевидно докладът на г-н Onyszkiewicz е в тази категория - втората школа е по-сговорчива, мотивирана преди всичко от прагматизъм.
<P>
Следователно въпросът е кое от тези две отношения осигурява по-добро управление на нашите общи въпроси (икономика, търговия, енергетика, сигурност, изследвания и образование), удовлетворяващо интересите ни, като същевременно ни позволява да не се откажем от стандартите си. Кое ще има по-голямо въздействие върху поведението на Русия? Въпреки че аз лично съм скептичен относно способността на когото и да било да повлияе наистина върху поведението на Русия по един или друг начин, все пак призовавам за позиция на ЕС, съчетаваща прагматизъм и почтеност. В края на краищата, независимо че докладът се нарича доклад за Русия, той всъщност се отнася и за нас.
<SPEAKER ID="044" NAME="Andrzej Zapałowski" AFFILIATION="UEN">
(PL) Г-жо председател, общоизвестно е, че в дългосрочен план съдържанието на всички споразумения с Русия се оказва по-скоро списък с пожелания, отколкото правно обвързващи мерки. Независимо от това важно е да поддържаме нашите усилия да регулираме отношенията с Русия по възможно най-добър начин. Ясно е, че това не може да бъде постигнато на базата на сегашните условия, при които населението на Европейския съюз, наброяващо почти 500 милиона души и създаващо повече от 20 % от БВП в света, трябва да угажда на много по-слаб и непопулярен партньор. Споменавам това, защото често интересите на конкретни държави-членки на ЕС са в противоречие с вътрешната солидарност на Европа. Русия използва такива ситуации без угризения. Разбира се, ние трябва да задълбочим икономическото си сътрудничество с Русия, но трябва да изискваме нашият партньор да се придържа към същите стандарти, които са задължителни за всички държави-членки на ЕС. Не може да става дума за опрощаване на нарушения на правата на човека.
<SPEAKER ID="045" NAME="György Schöpflin" AFFILIATION="PPE-DE">
(EN) Г-жо председател, моите поздравления за докладчика. Мисля, че това е един изключително важен доклад.
<P>
Струва ми се, че стратегическото мислене на Русия е един от най-съществените проблеми пред Европейския съюз в момента. Ако не разбираме какво мисли Русия за себе си в света, всъщност няма да разберем какво казва и върши Кремъл. Всъщност има логика в действията на Русия, но тя не е същата като нашата. И докато ЕС е поставил мирното решаване на конфликтите в центъра на своето мислене, Русия няма угризения да използва сила, както видяхме в Грузия миналата година.
<P>
И така, истинският ключ е в това как Русия вижда властта. Според европейската традиция властта трябва да бъде надзиравана от демократични институции. За Русия властта трябва да бъде концентрирана с убеждението, че чрез концентрацията властта става по-ефективна.
<P>
Това е много опасно за държави, които Русия счита за слаби. Те автоматично се превръщат в цели за разширяването на нейната власт. Затова неотдавнашното тайно закупуване на голяма част от дяловия капитал на унгарското енергийно дружество MOL от руско предприятие е нещо повече от търговска сделка; то илюстрира как Русия навлиза в незаето пространство.
<P>
От гледна точка на властта, Европейският съюз и европейската интеграция са необясними, безсмислени процеси за Русия. В очите на Русия прехвърлянето на суверенитета е нещо отвратително, а не начин за осигуряване на мира. Затова - жизнено важно е да признаем това - за Русия проблемът е в Европейския съюз. Неговият успех е загадка и, преди всичко, пречка за увеличаването до максимум на властта на Русия. Затова бъдещият успех на Европейския съюз зависи от познаването на мисленето на Русия за властта - много различно от това на Европа. Нека не си правим илюзии в това отношение.
<SPEAKER ID="046" NAME="Richard Howitt" AFFILIATION="PSE">
(EN) Г-жо председател, миналия месец от името на Парламента отидох до административната граница на Грузия, установена от сепаратистите от Южна Осетия след руската военна инвазия. Като гледах контролно-пропускателния пункт, където нямаше официални комуникации от нито една от страните, той действително изглеждаше като сцена от студената война. Ако не искаме да се движим назад, една конкретна стъпка, която руснаците могат да направят, е да помогнат за иницииране на пълен достъп за много успешната Европейска полицейска мисия до двете страни на линията, за да може да изпълнява както трябва задълженията си за наблюдение на прекратяването на огъня.Това ще бъде малка, но конкретна стъпка за изграждане на доверие и аз ги призовавам да я направят.
<P>
Аз също споделям мнението, изразено от мнозина в Парламента, че колкото по-голяма солидарност имаме, толкова по-добри ще бъдат отношенията между Европа и Русия. Този факт беше подчертан отново през седмицата от опита на Русия да постигне отделни споразумения, а не общо споразумение с държавите от ЕС за стандартите за внос на плодове и зеленчуци. В това отношение съжалявам за речта на лидера на либералите и демократите днес, която се стремеше да очертае позицията на социалистите по отношение на правата на човека като мека. Ние не само ще гласуваме за разкритикуване на Русия за нарушаване на международните стандарти за избори, за подкопаване на свободата на изразяване, за задържането на политически затворници и за сплашването и тормоза на защитниците на правата на човека, а речта просто показва тази надпревара по отношение на Русия, която сама по себе си е пример за липсата на солидарност, която ни пречи.
<P>
Русия е засегната от икономическата криза - като всяка страна - страда от падащите цени на нефта, с девалвация от една трета на рублата и спад от 75 % на борсовия й пазар. Днес президентът Медведев е пълноправен участник на срещата на Г20 в Лондон. Вярвам, че сега е моментът, когато Русия се нуждае от нашето сътрудничество и може би е по-отворена за промени, стига ние да сме решителни и единни в Европейския съюз за постигането им.
<SPEAKER ID="047" NAME="Giulietto Chiesa" AFFILIATION="PSE">
(IT) Г-жо председател, госпожи и господа, след прочитането на текста на този документ човек остава с впечатлението, че който го е писал се стреми не към подобряване, а към влошаване на отношенията между Европейския съюз и Русия. Ако това е целта на Европа, тогава това е един отличен документ, ако не - той е ужасен. Според мен, това е един ужасен документ. Как да си представим едно бъдеще с ново напрежение спрямо държава, която признаваме за необходима с оглед на нашите интереси? През следващите 40 години ще трябва да разчитаме на традиционни енергийни ресурси, на които Русия е богата. Можем ли да направим нещо друго? Не можем.
<P>
Второ, стилът и тонът. В тези страници Европа говори на имперски език, а не на езика на някой, който уважава своя събеседник. Това противоречи на нашата политика на добросъседство и не би било правилно да го използваме, дори когато става въпрос за малка държава, а още по-малко, когато става въпрос за голяма държава, която изисква уважение, и то основателно. Това е въпрос на реализъм, преди всичко.
<P>
Европейският парламент, боя се, е на път да приеме документ, написан в духа на Студената война - старомоден, безполезен, вреден и контрапродуктивен - точно когато новият президент на САЩ започва нов диалог с Москва. С такъв подход Европа не може да претендира да бъде лидер. Надявам се Комисията да не приеме тези препоръки.
<SPEAKER ID="048" NAME="Romana Cizelj" AFFILIATION="PPE-DE">
(SL) По време на това разискване повдигнахте много политически проблеми, но аз искам да привлека вниманието ви към друго предизвикателство, което не е споменато в нашия доклад. Това е областта на изменението на климата, с която досега се занимаваха предимно учени. Обаче ако искаме да се справим успешно с него, трябва да подкрепим тези действия с твърди и решителни политически мерки.
<P>
Това е глобално предизвикателство и предизвикателство, което изисква взаимна отговорност. Ето защо мисля, че трябва да се възползваме от всяка възможност да настояваме Русия да поеме своя дял от отговорността и за ограничаване на изменението на климата, и за адаптирането към него. Също така сме длъжни да настояваме Русия да изпълнява по-активна роля в международните преговори, тъй като сме в навечерието на конференцията в Копенхаген.
<P>
Колеги, бих искала също така да ви напомня, че предприемането на подходящи действия по отношение на изменението на климата е въпрос за гарантиране на правата на човека.
<SPEAKER ID="049" NAME="Monika Beňová" AFFILIATION="PSE">
(SK) Аз ще бъда много кратка, тъй като повечето от онова, което исках да кажа, беше казано от моите колеги от партията на европейските социалдемократи.
<P>
По мое мнение докладът е небалансиран и русофобски. Аз самата идвам от страна, която години наред живя под режим, който не беше лесен за повечето хора, но именно по тази причина не мога да разбера защо разумни мъже и жени от тази уважавана трибуна искат сега да приемат документ, чрез който отново ще сочим с пръст някого и ще го обвиняваме за нещо.
<P>
Аз бях приела, че този Парламент е способен да разбере сегашното положение в света. Отхвърлям изцяло идеята, че някой тук иска да изтъргува природен газ и нефт срещу защитата на правата на човека. Европейските социалдемократи искат да защитават правата на човека и винаги са го правили, но, от друга страна, ние можем да видим очевидната реалност пред нас - пред ЕС, пред САЩ, пред Русия и пред целия свят. Ние ще можем да се противопоставим на тази реалност само на основа от добри съвместни споразумения.
<SPEAKER ID="050" NAME="Andrzej Wielowieyski" AFFILIATION="ALDE">
(FR) Г-жо председател, Русия е нашият най-голям съсед - велика страна, която през миналия век имаше илюзии за империализъм, но имаше и известен ужасен опит.
<P>
Преодоляването на такава травма изисква време и упорство и ние също трябва да бъдем търпеливи. Затова преговорите за ново споразумение ще бъдат трудни и болезнени. Докладът е взискателен, но справедлив. Съвместимостта на ефективното партньорство с шестте съседни страни на изток и доброто взаимно сътрудничество с Русия представлява най-голямото предизвикателство за европейската политика. Напредъкът ще зависи от това действително да съгласуваме нашите начини на живот и разбирания за основните ценности, които не бива да бъдат предадени.
<SPEAKER ID="051" NAME="Ewa Tomaszewska" AFFILIATION="UEN">
(PL) Г-жо председател, главните пречки пред нашите контакти с Русия са използването от Русия на доставките на газ като средство за политически шантаж, заплахата й за независимостта на Грузия, геноцидът в Чечения и непровеждането на справедливи процеси за убийствата на Анна Политковская и Александър Литвиненко. За съжаление, Русия не е направила и една крачка напред към установяване на демокрация и зачитане на правата на човека, което не вещае добро за бъдещите преговори и сътрудничество. Ние трябва да провеждаме единна обща политика на солидарност, ако искаме нашите преговори да успеят. Това е много важно в случая с такъв важен съсед на Европейския съюз.
<SPEAKER ID="052" NAME="Gerard Batten" AFFILIATION="IND/DEM">
(EN) Г-жо председател, как може г-жа Фереро-Валднер да нарича Русия партньор, а г-н Вондра да търси гаранции за демокрация и правата на човека?
<P>
Русия е гангстерска държава, където проблемните политически опоненти, дисидентите и журналистите просто ги убиват. Руснаците дори имат закон, който им позволява да убият когото и да било - руски гражданин или чужденец - на чужда земя, когото считат за заплаха или нарушаващ спокойствието. Такова убийство беше извършено и спрямо моя избирател Александър Литвиненко в Лондон през 2006 г. като акт на държавен тероризъм. Неговото семейство все още очаква да бъде раздадено правосъдие и убийците му да бъдат предадени на правосъдието или изправени пред съда в Англия.
<P>
Лично аз не искам Европейският съюз да преговаря за споразумения с когото и да било за каквото и да е. Но ако Комисията е сериозна, защо не поиска екстрадирането на заподозрените като знак на добра воля и предварително условие за започване на преговорите?
<SPEAKER ID="053" NAME="Alexandru Nazare" AFFILIATION="PPE-DE">
(RO) Потенциалът за солидно сътрудничество с Руската федерация е пряко пропорционален на предизвикателствата и трудностите, пред които трябва да се изправим. От известно време насам Русия е избрала форма на разговори и насока на действие, които поставят перспективата за прагматично сътрудничество на второ място и насърчават твърд подход към международните отношения, с който ние не можем да се съгласим по никакъв начин.
<P>
След конфликта в Грузия останахме в положение, от което можем да видим различията между нас в позицията, която сме възприели по решаващи въпроси. Руската федерация счита, че присъствието на нейни войски в страни от региона е приемливо и че те дори имат право да се намесват, когато Москва счете за необходимо. Участието на Русия в нерешени конфликти се чувства дори на границата на ЕС с въздействието им върху всички нас като европейци.
<P>
Трябва да ви напомня какво всъщност съм предложил в моите изменения. Присъствието на руски войски в сепаратисткия регион на Приднестровието влияе на Република Молдова в продължение на почти две десетилетия, докато тя извървява своя път към прогреса и свободата да избира своето бъдеще. Руската федерация трябва да изтегли войските си от Приднестровието, за да осигури основа за това партньорство.
<SPEAKER ID="054" NAME="Alexandr Vondra">
действащ председател на Съвета. - (EN) Г-жо председател, искам да благодаря на всички ви за това интересно разискване. Мисля, че то е много необходимо с оглед на бъдещите ни отношения с Русия. По време на разискването бяха засегнати редица важни точки. Мога да подкрепя голяма част от казаното тук.
<P>
За онези, които говорят за необходимостта от ангажименти, мисля, че е ясно, че едно ново споразумение е от голямо значение за бъдещето развитие и активизиране на сътрудничеството между ЕС и Русия. Ясно е също, че новото споразумение трябва да продължи да подобрява настоящото споразумение за партньорство и сътрудничество (СПС). То трябва да отразява реалностите на сегашното сътрудничество с Русия. Нашите отношения сега са много по-задълбочени и по-обхватни, отколкото само преди едно десетилетие.
<P>
За онези, които говорят за енергетика, трябва ясно да заявим, че ЕС желае да засили сътрудничеството с Русия чрез инструментите, с които разполагаме - срещите на енергийния диалог и постоянния съвет за партньорство по въпросите на енергетиката. Ще има среща на постоянния съвет за партньорство по въпросите на енергетиката по време на това председателство. Целта е да се подпомогнат доверието и прозрачността в отношенията между ЕС и Русия в сферата на енергетиката. Не можем да си позволим ново прекъсване на енергийните доставки. Трябва също така да подсилим механизма за ранно предупреждение и да го направим по-ефикасен.
<P>
За онези, които говорят за правата на човека, мисля, че приложението на принципа на правовата държава, независимата съдебна власт и пълното зачитане на правата на човека - включително свободни и независими медии - са необходими за подпомагане на стабилността и просперитета на Русия. ЕС следи положението с правата на човека в Русия със загриженост и ние изразяваме, и ще продължаваме да изразяваме тази загриженост на нашите срещи между ЕС и Русия. Например воденето на делата като подновяването на процеса срещу Ходоровски ще бъде един вид лакмусова хартия за нас по отношение на принципа на правовата държава в Русия.
<P>
За онези, които говорят за средствата за постигане на целта, съгласен съм до голяма степен, че трябва да говорим в един глас, когато разговаряме с Русия, и такива разисквания са ни необходими, за да се придаде форма на този глас. Единството и солидарността са от съществено значение и ние ще работим много сериозно за постигането им. Важно е държавите-членки да се информират и да се консултират помежду си колкото е възможно повече относно двустранни въпроси с Русия, които могат да имат последствия за други държави-членки и ЕС като цяло. Предложенията на Парламента в това отношение заслужават внимание, макар че, предвид съществуващите структури на Съвета, не съм съвсем сигурен дали създаването на официален механизъм за консултации е най-практичният начин за напредък. Силно съм убеден обаче, че някакъв механизъм или общ подход са необходими за допълване на съществуващата рамка на отношенията между ЕС и Русия.
<P>
Определено има какво да се подобрява в нашата политика спрямо Русия, а единството и солидарността са действително ключовите думи в този контекст. Вече имаме доста интензивни политически консултации в Съвета, когато е необходимо да бъде демонстрирана солидарност, но това е също и въпрос на политическа воля. Съгласен съм, че ни е необходимо повече доверие и разбирателство между ЕС и Русия. Трябва да превъзмогнем подозренията от миналото и да градим върху реалните и съществени отношения, които се развиват през годините, а това определено е двустранен процес - за танц са необходими двама.
<P>
Новото споразумение е един начин за постигане на това. Другият е чрез по-добър диалог. Тук Парламентът има да играе важна роля и затова аз мога да се съглася с предложението ролята на парламентарната комисия за сътрудничество да бъде засилена в новото споразумение. Парламентарното измерение - както и контактите в сферата на гражданското общество - могат да предложат много по отношение на комуникациите и подкрепата за фундаменталните демократични принципи и ценности, на които се гради ЕС. Затова очакваме да поддържаме диалога с вас в хода на преговорите.
<SPEAKER ID="055" NAME="Benita Ferrero-Waldner">
член на Комисията. - (EN) Г-жо председател, разискванията във връзка с Русия никога не са лесни. Русия, от една страна, е важен глобален партньор, но, от друга страна, е също и голям съсед и мисля, че това са две страни, които не винаги е лесно да се съчетаят.
<P>
От една страна, като глобален партньор ние разглеждаме Русия като реален партньор, както вече споменах. Например в Близкия изток в търсене на решение между Израел и Палестина и по много други такива въпроси. Или относно Афганистан и Пакистан, вчера на конференцията в Хага, Русия изигра важна роля, или относно Иран, или по въпросите за неразпространение на оръжие, или по големите глобални въпроси като изменението на климата, което също бе споменато, или сега за финансовата и икономическа криза - засяга всички. Това е вярно за нас, но и за Русия, и за много други глобални партньори. Затова мисля, че трябва да виждаме това съвсем ясно, но същевременно да разглеждаме Русия и като голям съсед, с който не винаги имаме общ език в зоната на общо съседство. А ние имаме зона на общо съседство - някои от вас споменаха това, било то в Молдова или Нагорни Карабах или, разбира се, Грузия. Там трябва да се сближим много повече, но също така да говорим откровено за трудностите и различията, които съществуват.
<P>
Един от тези въпроси е Източното партньорство, а ние обсъждахме Източното партньорство едва миналата седмица в Парламента. Главната цел на Източното партньорство, което засяга шест от нашите съседни държави, е да помогне на тези държави, които искат да се доближат много повече до Европейския съюз по определени ключови въпроси, като стандарти на управление, свободна търговия и други. В тези дейности мисля, че е важно въпросните държави да бъдат наши партньори. Но същевременно ние сме заявявали също от международната трибуна, че по принцип сме отворени за трети страни като Русия при специални случаи, когато е необходимо; Русия, разбира се, е пълноправен член на Черноморското взаимодействие, където се разглеждат регионални въпроси.
<P>
Затова съществува също възможност да работим заедно, за да превъзмогнем някои от съществуващите трудности. От друга страна - газът. По отношение на газа знаем - казвала съм го ясно преди и ще го повторя - ние сме взаимозависими; знаем това. Знаем също така, че газовата криза отслаби доверието в нашите партньори. Тя подчерта значението на клаузите за енергетиката в предстоящите споразумения между ЕС и Русия и ЕС и Украйна и те ще бъдат включени.
<P>
Трябва да ускорим работата за създаване на вътрешен пазар на енергия, но също така да увеличим ефективността и да разнообразим доставките. Новото споразумение с Русия следва да установи, както винаги сме казвали, правно обвързващи реципрочни ангажименти. Успоредно с новото споразумение и в краткосрочен план ние работим с Русия, за да направим механизма за ранно предупреждение по-ефективен, както казах преди. Трябва да предвидим също мониторинг и предотвратяване и решаване на конфликти, като това следва да включва и Беларус, и Украйна.
<P>
Знаем, че Русия е много важен енергиен партньор за нас, като доставя 40 % от внасяния газ и 20 % от газа, който потребяваме. Както споменах преди, това е отношение на взаимозависимост. Тъй като ние представляваме повече от две трети от техните приходи от износ - които дават съществен принос за икономическото развитие на Русия - важно е да няма повторение на събитията от миналия януари и затова работим и с украинците, и с руснаците, за да го предотвратим.
<P>
Относно правата на човека не винаги говорим на общ език. От една страна, ЕС и Русия имат общи международни ангажименти, както казах, чрез инструментите, които сме подписали заедно в ООН, ОИСР и Съвета на Европа. Тези ангажименти отразяват ценности и включват задължение да се спазват решенията на създаваните от тях структури. Това е особено вярно за Европейския съд по правата на човека, но е видно също, че ЕС и Русия тълкуват ангажиментите по различен начин.
<P>
Европейският съюз и Русия са избрали пътя на диалога по тези въпроси и това е правилният път. Това означава, че трябва да се вслушваме и в загрижеността, която руската страна понякога изразява относно някои развития в Европейския съюз, включително например въпроса за руско говорещите малцинства.
<P>
Вярно е също така обаче, както каза действащият председател на Съвета, че има явно безпокойство относно неспазването на правата на човека в Руската федерация, а продължаващите случаи на нападения над защитници на правата на човека, журналисти и други се отразяват зле на Русия.
<P>
Ние повдигаме тези въпроси редовно пред висшите органи: аз самата пред Сергей Лавров, а председателят Барозу - пред неговите събеседници. Използваме и консултациите два пъти годишно по въпросите за правата на човека, за да правим същото. Разговорите на двустранните срещи между председателя Барозу и президента Медведев на 6 февруари също включваха обмен на мнения по правата на човека.
<P>
Самият президент Медведев предложи този обмен да продължи на срещата на високо равнище на 21-22 май и ние ще говорим с него за това. Например нападението срещу активиста за защита на правата на човека Лев Пономарьов снощи е най-новото напомняне колко трудно е положението на защитниците на правата на човека в Русия. Нека кажа обаче, че двете насоки са ясно отразени в мандата за преговори, предоставен на Комисията от Съвета. И двете са включени - това е съдържанието на нашия мандат. Затова мисля, че правилният път е да се следва този мандат, и както казах, ние винаги сме готови да докладваме за развитието на нашите преговори и винаги сме го правили.
<SPEAKER ID="056" NAME="Janusz Onyszkiewicz" LANGUAGE="PL">
Г-жо председател, искам да напомня на критиците на този доклад, че това не е доклад за Русия. Целта на доклада е да предложи на Комисията кои въпроси следва да повдигне на двустранните разговори и преговори, и по-конкретно върху кои области трябва да се съсредоточи. Ето защо в доклада не се споменават въпросът за Организацията за сигурност и сътрудничество в Европа (ОССЕ) и за плана на президента Медведев. Всяко такова упоменаване всъщност би било неуместно. Това е съвсем различен въпрос. Той трябва да се разглежда в рамките на ОССЕ заедно със Съединените щати, а не в рамките на двустранните отношения с Русия. Освен това предложения от този характер не могат да обхванат нашата собствена критика и оценка на състоянието на правата на човека в Европейския съюз например. Затова тези въпроси трябва да се поставят за разглеждане по време на разговорите с руснаците, като те ще определят въпросите ни, когато му дойде времето. Това е един пункт, който искам да отбележа.
<P>
Вторият пункт е от общ характер и е свързан с фактическото естество на разговорите. Искам да посоча, че докладът избягва термини като стратегическо партньорство. Има добра причина за това, а именно, че приетият документ относно общата външна политика и политика на сигурност (ОВППС) съдържа следния текст в раздела за Русия: (След това членът на ЕП цитира текста на английски език).
<P>
(EN) "не е възможно стратегическо партньорство, ако ценностите демокрация, зачитане на правата на човека и принципите на правовата държава не се споделят и зачитат изцяло; [затова] призовава Съвета да постави тези ценности в центъра на настоящите преговори за ново споразумение за партньорство и сътрудничество."
<P>
(PL) Следователно позицията е съвсем ясна. Считам, че трябва да помним каква е целта на този доклад и какво послание е предназначен да предаде на Комисията. Накрая, бих искал да кажа на г-жа Bobošíková, че казаците са писали на султана, а не обратното.
<SPEAKER ID="059" NAME="Председател">
Разискването приключи.
<P>
Гласуването ще се проведе утре, четвъртък, 2 април 2009 г.
<P>
Писмени декларации (член 142)
<SPEAKER ID="060" NAME="Călin Chiriţă  " LANGUAGE="RO">
Аз приветствам доклада на Janusz Onyszkiewicz относно отношенията между ЕС и Русия. Считам, че отношенията между ЕС и Москва трябва да бъдат поставени на прагматична основа, като се избягват всякакви предубеждения.
<P>
Първо, необходимо е правилно сътрудничество в областта на енергийните доставки, което е от взаимен интерес. За да бъде постигнато това обаче, за нас е жизнено важно да съществува солидарност между държавите-членки на ЕС, за да могат да застанат в единен фронт по време на преговорите с Москва за внос на газ. Това е единственият начин, по който можем да гарантираме на гражданите на Европа сигурност на газовите доставки на достъпни цени. Ние носим отговорност за избягване предизвикването на нова газова криза.
<P>
Второ, трябва да си сътрудничим с Москва за съвместно преодоляване на проблеми, засягащи зоната на общо съседство и отношенията с Република Молдова, Украйна, Грузия, Армения и Азербайджан. Този подход трябва да се основава на нормите на международното право със зачитане на териториалната цялост и суверенитета на държавите, като се избягват всякакви авторитарни тенденции. Трябва да постигнем напредък в уреждането на нерешените конфликти, като тези в Приднестровието, Осетия и Абхазия.
<SPEAKER ID="061" NAME="Filip Kaczmarek  " LANGUAGE="PL">
Русия е важен партньор за Европейския съюз. ЕС очаква от своите партньори да сътрудничат по надежден и честен начин.
<P>
Взаимозависимостта може да бъде взаимно изгодна, но не е задължително да бъде такава. Възможно е и обратното, а то може да се окаже източник на безпокойство и конфликт. Трябва да направим всичко по силите си, за да осигурим икономическото сътрудничество, сигурността, енергийната сигурност, спазването на принципите на правата на човека и демокрацията да станат положителна и конструктивна черта на нашите отношения. Дали това ще може да се реализира в действителност - до голяма степен зависи от руската страна. Русия може да избере да се придържа към ценностите и стандартите на Запада. Никой няма да принуждава Русия да направи такъв избор или какъвто и да е друг. Русия трябва да избере сама. За мен обаче едно нещо е много ясно - Европа няма да промени ценностите си по искане на Русия или на която и да е друга страна. Ние сме последователни и дори упорити, но не защото действието по друг начин би означавало да изоставим нашите ценности.
<P>
Ако Европа се отклони от своите основни ценности, тя вече няма да е Европа. Ето защо, например, ние винаги ще признаваме териториалната цялост на Грузия. Не действаме по този начин поради особена привързаност към народа на Грузия. Нашата позиция се основава на лоялност към принципите, на които се основава нашият свят. Да действаме в ущърб на този свят би било равнозначно на самоубийство. ЕС определено не желае такъв резултат, нито пък, предполагам, и Русия.
<SPEAKER ID="999" NAME="Marian-Jean Marinescu  " LANGUAGE="RO">
Определено може да се каже, че неотдавнашната газова криза и конфликтът в Грузия създадоха ново напрежение в отношенията с Руската федерация.
<P>
Русия трябва да престане да използва подобни ситуации по начин, който не съответства на международните процедури, и трябва да се въздържа от създаване на нови сфери на влияние.
<P>
Същевременно ЕС трябва да положи всички необходими усилия, за да намали енергийната си зависимост от Русия колкото е възможно повече
<P>
Вярно е също така обаче, че Русия е един от съседите на ЕС и важно действащо лице на международната арена. Има голям икономически потенциал в отношенията между ЕС и Русия, който Европейският съюз не може да си позволи да не използва, особено в сегашния глобален климат.
<P>
Ето защо трябва да продължим да инвестираме в диалог и сътрудничество с Руската федерация, като изготвим съгласувана стратегия, основана на общи, взаимноизгодни ангажименти.
<P>
Единственият начин, по който това сътрудничество може да успее, е ЕС да говори в един глас и да се ангажира с диалог, който да бъде подчинен на условия, но същевременно конструктивен, основан на общи ценности, спазване на правата на човека, основните свободи и действащите международни норми.
<SPEAKER ID="998" NAME="Katrin Saks  " LANGUAGE="ET">
Отношенията между ЕС и Русия претърпяха сериозен удар миналата година. Днес, след събитията в Грузия и след признаването от Русия на анклавите Абхазия и Южна Осетия, готовността на Русия за изграждане на обща зона за сигурност с Европейския съюз и позициите на страните относно Косово и зоната на общо съседство се разминават повече от всякога. Продължаването на споровете с доставчиците на газ и политизирането на енергийните ресурси не увеличават доверието.
<P>
Радвам се, че докладът на моя колега г-н Onyszkiewicz призовава Русия да потвърди задълженията, поети на международно равнище, особено като член на Съвета на Европа и Организацията за сигурност и сътрудничество в Европа, и изразява пред руското правителство загриженост за положението на правата на човека и свиващото се пространство за гражданското общество в Русия. В своя доклад Парламентът е привлякъл вниманието и към положението на малцинствата, живеещи в Руската федерация, и призовава руските държавни агенции да осигурят оцеляването и устойчивото развитие на културите и езиците на местните народи, живеещи в Руската федерация.
<P>
Отношенията на Европейския съюз с Русия трябва да се основават на партньорство, а не на противопоставяне. Нашите отношения с Русия са наистина от решаващо значение от гледна точка на прагматичното сътрудничество, като сътрудничеството ни до днес е било в полза на международната стабилност. Същевременно партньорството трябва да се основава на следните ценности: демокрация, пазарна икономика, подкрепа за правата на човека и свободата на словото - не само на търговски интереси и разглеждане на нещата във връзка с тях - като едновременно с това да се затварят очите пред други неща.
<SPEAKER ID="997" NAME="Toomas Savi  " AFFILIATION="ALDE">
в писмена форма. - (EN) Отношенията между Руската федерация и Европейския съюз се натъкнаха на няколко предизвикателства през последните години. След избухването на конфликта между Русия и Грузия през август миналата година човек би могъл да помисли, че добрите огради правят добри съседи. В този случай се радвам, че поговорката се оказа невярна и предишният председател на Европейския съвет Никола Саркози успешно посредничи за решаване на кризата.
<P>
След падането на Желязната завеса Европейският съюз изгради тясна взаимозависимост с Руската федерация, която би трябвало да се използва за въвеждане на общо разбиране за демокрацията, правата на човека и принципа на правовата държава, като същевременно подсилва надеждните икономически отношения. Честите разногласия през последните години ни отклониха от постигането на напредък към тази цел и диалогът между двата субекта всъщност стана доста хладен, приемайки формата на "прагматично сътрудничество".
<P>
Подкрепям силно предложението до Съвета и Комисията да продължат да настояват за споразумение на базата на общ ангажимент по отношение на правата на човека, както се казва в доклада, защото без общи ценности вероятно ще се озовем пред друга неочаквана криза, която изисква неотложни мерки.
<SPEAKER ID="996" NAME="Richard Seeber  " AFFILIATION="PPE-DE">
в писмена форма. - (DE) Цялостното ново споразумение за партньорство между Европейския съюз и Русия по мое мнение е добре дошло.
<P>
Русия е третият по големина търговски партньор на ЕС и има важно стратегическо значение за енергийните доставки на Европа. Споразумението с Руската федерация поставя основите за подобрено сътрудничество между двете страни.
<P>
В светлината на това колко важни са ЕС и Русия един за друг, това споразумение обаче не трябва да остава просто акт на политическа воля; ние трябва и да гарантираме изпълнението му. Препоръките на Парламента до Европейския съвет подчертават главно значението на защитата на правата на човека и свободата на медиите в Русия. Тъй като намерението ни е постепенно да градим нашите взаимоотношения в сферата на икономиката, политиката на сигурност и образователната политика, изключително важно е всички наши партньори да зачитат европейските ценности. Това е единственият начин за развитие на партньорството между Европейския съюз и Русия, така че да бъдат удовлетворени и двете страни.
<SPEAKER ID="995" NAME="Czesław Siekierski  " LANGUAGE="PL">
Постигането на ново споразумение между ЕС и Русия е едно от главните предизвикателства пред дипломатите на Европейския съюз. Ролята на Европейския парламент е да осигури активен принос в естеството и съдържанието на споразумението. Докладът представя подробен анализ на главните аспекти на отношенията между ЕС и Русия. По-конкретно, той съдържа задълбочен анализ на проблемите, свързани с нашите текущи отношения.
<P>
Считам, че приемането на доклада ще е равнозначно на значителна крачка напред към ново споразумение за партньорство между Европейския съюз и Русия. Ключовите елементи на едно такова споразумение следва да бъдат предмет на подробни консултации, а също и на трудни преговори между двете страни по новото споразумение. Докладът посочва редица проблеми, чието решение е особено важно за отделните държави. Бих искал да припомня трудностите, свързани с търговския обмен между Полша и Руската федерация. Проблеми от такъв характер могат да се решат само ако ЕС възприеме единна позиция.
<P>
Докладът съдържа изчерпателен списък от въпроси, които трябва да бъдат решени. Няма да бъде възможно да се постигне компромис по всички от тях в краткосрочен план, отчасти поради културните и социални различия.
<SPEAKER ID="994" NAME="Andrzej Jan Szejna  " LANGUAGE="PL">
Русия е държава, в която основните принципи на демокрацията често не се спазват. Тя е общоизвестна с нарушаването на правата на човека и ограничаването на свободата на изразяване, включително свободата на мнение. Президентът Медведев и министър-председателят Путин упражняват своето влияние върху руските медии. Затова последните не са в състояние да служат на основната си цел, която е да разпространяват информация по надежден начин.
<P>
Независимо от това трябва да имаме предвид, че Русия е един от нашите главни партньори. Тя играе водеща роля на международната сцена. Държавата е също така основен доставчик на енергия и важен търговски партньор.
<P>
Според мен трябва да говорим против Русия високо и ясно. Трябва да я критикуваме за нейните недостатъци по отношение на демокрацията, за незачитането на гражданските свободи и за нарушаване на териториалната цялост и суверенитета на други държави. Трябва да настояваме Русия да спазва правата на националните малцинства и да спазва международните договори, които е подписала. Имам предвид Хартата на Организацията на обединените нации, Европейската конвенция за правата на човека и Договора за енергийната харта. Същевременно обаче не бива да забравяме, че партньорството с Русия е много важен въпрос за Европейския съюз и цяла Европа.
