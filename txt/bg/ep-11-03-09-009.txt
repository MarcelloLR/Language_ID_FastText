<CHAPTER ID="009">
Тържествено заседание - Унгария
<SPEAKER ID="141" NAME="Председател">
Уважаеми г-н президент, уважаеми гости, госпожи и господа, ние Ви приветстваме с добре дошли, г-н Шмит, като човек, който до неотдавна беше наш колега, член на нашия Парламент. Днес Вие сте с нас в напълно различна от предишната роля. Много пъти сте седели на това място, г-н президент, и сте председателствали работата на нашия Парламент. За нас е голямо удоволствие, че днес оказвате подкрепа на унгарското председателство, а така също, че работите за създаването на благоприятен климат за Европейския парламент в Европа, тъй като знаете колко важен е този Парламент - колко важен е за хората, които живеят в нашата страна, и за решенията, които се вземат в Европейския съюз.
<P>
Днес ще гласуваме доклада, изготвен от г-жа Járóka. Това е важен въпрос за всички нас, тъй като ромското малцинство е най-преследваното малцинство в Европа, а освен това е най-голямото малцинство в Европа. Имаме както волята, така и средствата постепенно да решим този проблем. Докладът Járóka ще допринесе много за това. В това сме сигурни.
<P>
Важно е също така, че се отваряме към балканските държави. Помним много добре, г-н президент, че през шестте години, в които работихте с нас, Вие отдадохте много голямо значение на това, че разширяването на Съюза трябва да обхване Западните Балкани. Там наистина има много проблеми за решаване. Въпросните страни трябва първо да се подготвят, а впоследствие участието им в Европейския съюз ще ни помогне за решаването на много проблеми. Бихме искали също да Ви благодарим за Вашата работа по този въпрос.
<P>
Може би моите колеги помнят дните - преди доста години - когато Вие спечелихте златни олимпийски медали. Тогава Вие с цялото си сърце се посветихте в служба на олимпийското движение, а сега като държавник представлявате своята страна, а също и Европейския съюз, както извън Съюза, така и в Европа. Бихме искали да Ви благодарим за това. Очакваме с изключителен интерес това, което ще кажете.
<SPEAKER ID="142" NAME="Пал Шмит">
президент на Република Унгария. - (HU) Ще говоря на родния си език, на унгарски. Г-н председател, уважаеми членове на ЕП, госпожи и господа, заставам тук пред вас с голямо удоволствие и гордост. Щастлив бях да се върна на тази важна сцена от моя живот и кариера, при моите приятели и сътрудници в Европейския парламент, чийто член бях в продължение на шест години. Благодаря ви за поканата.
<P>
Г-н председател, какво ли не бих дал преди една година да имах двадесет минути за изказване! Това е въздействащо място, където всеки политик, всяка обществена фигура може да научи много. Мисля, че не случайно много президенти и министри са тръгнали от тези банки. Това е добра новина за Европа, тъй като печели водещи политици, които са се дипломирали в нелесната школа на европейския диалог, които виждат своите национални дела в общностно измерение и които са в състояние не само да представляват интереси, но и са се научили да ги сближават. Това е цивилизационно наследство на Европа и това също е нейната мисия днес.
<P>
Европейският парламент е отличен пример за важната роля, която играят парламентаризмът и културата на обществения дебат в европейското мислене. Парламентът, на когото бяха дадени увеличени правомощия след подписването на Договора от Лисабон, е гаранция за демократично вземане на решения. Ясното мислене и откритата загриженост един към друг са подобаващи на неговите традиции. По този начин Унгария, като настоящ председател на Съвета на Европейския съюз, с готовност сътрудничи с Европейския парламент, защото това тук не е просто смесица от законодателства, а ако мога така да се изразя, много повече от това: това е душата на Европа.
<P>
Госпожи и господа, Европа не само има пазар, парична единица, политики и закони, тя също така има душа и дух. Знам много добре, че ежедневната работа тук са практически подробности. Въпреки това кризата от близкото минало показа нагледно какво може да се случи, когато към съдбата на хората се подхожда от чисто финансов или технократски аспект, а основните цели, принципите, които държат нещата в порядък, са забравени.
<P>
Жан Моне, когото почитаме като един от бащите на следвоенното сътрудничество и който дори като икономист не е мечтал за икономическо единство на Европа, навремето казва: "Нуждаем се от истински европейски усилия. Ние не обединяваме държавите, ние обединяваме хората". Следните идеи, изразени от Жан Моне, са все още актуални и днес, въпреки че са изречени преди шестдесет години: "Ние сме тук, за да поемем една обща задача - не да преговаряме за собствената си национална полза, а да търсим полза за всички. Само ако се освободим от всякакви сепаратистки страсти в нашите дебати, ще намерим решение. Доколкото ние, събрани тук, съумеем да променим своите методи, така постепенно ще се промени и отношението на всички европейци".
<P>
Оттогава са изминали повече от шест десетилетия. Дали обаче все още гледаме сериозно на тези мисли, които ни показаха пътя? От самото начало този съюз е нещо повече от общност за въглищата и стоманата. Неговите бащи основатели му дадоха живот като гаранция за мир, като мисия за създаване на силна Европа. Признавам, че не е лесно да се намери общ знаменател за половин милиард души в днешна разширена Европа, Европа с 27 държави-членки. Аз - ако ми позволите - виждам специална благосклонност във факта, че Унгария може да поеме високата отговорност на ротационното председателство точно сега, насред сериозни дилеми, тежки борби и много важни въпроси, защото именно в такова време има най-голяма необходимост от качествата, които притежава моята страна.
<P>
Вярно е, че е невъзможно битките на настоящето да бъдат водени вместо нас от духа на нашите предци. Въпреки това ние, унгарците, с право можем да се гордеем че - цитирам унгарския композитор Ференц Лист, роден преди 200 години - "ние сме синове на народ с вродено чувство за свобода". Живеем в страна, която благодарение на свети крал Стефан е създадена като толерантна, приветлива, мултиетническа християнска общност с повече от хилядагодишна държавност и с революции е доказала дълбокото си чувство за свобода. С наближаването на националния празник на Унгария на 15 март трябва да си спомним многобройните борби на унгарците, като войната за независимост и революцията от 1848 г., както и революцията от 1956 г. и борбата за свобода, която някои от вас, и много от вас, които са по-възрастни, може би помнят, с която си спечелихме, така да се каже, привилегия и уважение в Европа. Нещо повече, това ни позволи никога да не забравяме братството и солидарността. Ние, унгарците, твърде много сме се борили, за да бъдем безразлични към борбите на другите и да отминаваме безмълвно проблемите на другите хора.
<P>
Поради тази причина с особена чувствителност наблюдаваме всички събития, които сега се разгръщат на юг от нас в арабския свят. Ние проявяваме разбиране към желанието на хората за свобода, към една черта, която без съмнение живее в сърцето на всеки човек и всеки народ. Не е чудно, и всъщност не е неочаквано, че това се случва. Желанието за свобода на един народ не може да бъде вечно потискано. Рано или късно той ще се освободи. Общ дълг на Европейския съюз е да защитава интересите на собствените си граждани и да остане верен на своите хуманитарни задължения. Чрез своите собствени средства той трябва да насърчава мирния преход и просперитета в тези земи - там, във въпросните страни.
<P>
Госпожи и господа, или ако мога така да се обърна към вас, колеги и приятели, понеже говорим за солидарност, позволете ми да изброя някои от понятията на плана "Шуман", като например "фактическа солидарност", "творчески усилия", "сливане на интереси" и "по-дълбока общност". Искрено вярвам, че тези фрази, които може би сме срещали във всеки документ на ЕС и във всяка реч, не са загубили своя смисъл. Сигурен съм, че това са дълбоки емоции, на основата на които някога са били изградени европейското единство и следвоенното възстановяване и които в крайна сметка върнаха потисканите от диктатури страни от Източна и Централна Европа обратно тук, в тази общност.
<P>
Всяка точка от програмата на унгарското председателство поставя тези основни ценности като цели. Всичко, което планираме и за което работим, може да се опише с две думи, две думи, които често се използват, но които не са загубили нищо от своята сила: отговорност и солидарност. Позволете ми да се спра по-подробно на няколко неща. Какво разбираме под солидарност и отговорност? Солидарността е необходима във финансовите дела. Знаем, че защитата на еврото е първата от нашите общи задачи. Това е работа на всички държави-членки, повтарям, всички държави-членки, защото конкурентоспособността на Европейския съюз е важна за страните както във, така и извън еврозоната, и това зависи от всички нас заедно.
<P>
Унгария вече дава добър пример, като формулира силно законово ограничение на държавната задлъжнялост в конституцията, която се подготвя. Унгария реши да предприеме сериозни мерки за намаляване на разходите с цел облекчаване на текущите си задължения и да сведе бюджетния си дефицит под средния за ЕС.
<P>
Въпреки това ние почтително очакваме страните, използващи еврото, да възвърнат доверието си в единната валута. Въвеждането на европейски семестър служи на целите на общата конкурентоспособност: той ще даде възможност на държавите-членки да се информират взаимно относно своите бюджетни планове, преди да бъдат одобрени на национално равнище и ще ни позволи да определим специфични за страната цели. Лично аз ще се радвам, ако бъде въведен по време на унгарското председателство и дори би могъл да се нарече "семестърът Будапеща".
<P>
Моля, позволете ми отново да използвам думите на Жан Моне, според когото важна добродетел и цел на общностния ангажимент е народите - цитирам - "вместо конфронтация, да позволят взаимно да си влияят и в крайна сметка по естествен път да преминат към диалог, към общи действия". Знам, че общите действия все още имат спорни моменти, но искрено се надявам, че те ще бъдат успешно изяснени преди икономическите и финансови дискусии, които предстои да се проведат скоро.
<P>
Вълшебната дума е превенция. С нейна помощ може да се гарантира, че финансовите кризи на отделните страни няма да оказват изненадващи за Европейския съюз, а ще дават възможност да се реагира на тях по подходящ начин, защото избягването на една криза е по-лесно, отколкото възстановяването от нея.
<P>
Трябва да поемем отговорността за заличаването на различията в развитието. Дори и в общност с този размер, солидарността може да означава, от една страна, да се обръща внимание на съдбата на отделния човек, а от друга страна, на по-малки и по-големи общности, на цели региони. Гражданите на Европейския съюз заслужават равни възможности. Това може да бъде насърчено с добра политика на сближаване, чиито основни крайъгълни камъни са вече успешно одобрени. Важно е също, че Европа не трябва да бъде разкъсвана на две от гледна точка на конкурентоспособност.
<P>
Що се отнася до солидарността и единството на енергийния пазар, усилията за разработване на единен енергиен пазар са тясно свързани с политиката на сближаване. Тяхната цел е намаляване на енергийната зависимост и уязвимост и осигуряване на неограничен поток на газ и електроенергия в цяла Европа. Събитията в Северна Африка също са напомняне колко е важно да се намали едностранната зависимост и да се съединят несвързаните енергийни мрежи. Необходим е напредък в завършването на единния енергиен пазар, необходими са средства за напредъка и е необходимо широко съгласие за намиране на средствата.
<P>
Необходимо е също така и поемане на отговорност на макрорегионално равнище. Така както Процесът от Барселона в южната част на Европа и Стратегията за региона на Балтийско море в северната половина осигуряват рамка за хармонизиране на регионалното развитие, страните от Централна и Източна Европа сега търсят възможности за по-ефективно сътрудничество. Стратегията за Дунавския регион се оформя посредством участието на 14 страни в около 40 програми, което е отлично доказателство, че съседството, често споменавано като географско ограничение, може да се разглежда като геополитически актив. С голям интерес очакваме Дунав, една от нашите естествени връзки и реката на нашата вечна зависимост един от друг, да ни помогне да напреднем благодарение на стратегията, която предстои да бъде приета през юни; помагайки ни като зелен коридор, като икономически потенциал, като движеща сила на съвместни предприятия, като развиващ се транспортен път и, разбира се, като културна връзка. Унгария действа в качеството си на инициатор в изработването на стратегията и по отношение на практическите задачи организира работата по управление на общите води и опазването на околната среда.
<P>
Трябва да поемем отговорност по нашите граници. Европа трябва да е в състояние да реагира на бързите промени в света. Въпреки това никоя от извършващите се промени не оправдава нашите действия, насочени срещу собствените ни интереси - да тичаме от единия край на кораба до другия, като по този начин още повече засилваме въздействието на съвсем нелекото вълнение.
<P>
Осъзнавам, че много хора повдигат въпроса за южните и източните съседства като положение "или-или", заявявайки, че настоящата ситуация диктува да съсредоточим цялото си внимание върху южните граници на Европейския съюз. Ние обаче можем да реагираме адекватно на промяната в положението - а трябва да признаем, че винаги ще има такива промени - само ако стоим стабилно във всички посоки на компаса. Ако Европейският съюз забрави това, той действа срещу себе си и отслабва собствените си позиции. Неочаквани ситуации винаги могат да възникнат по-лесно, когато не сме в крак с нещата, и обратното: всеки нововъзникнал проблем може да бъде решен по-лесно там, където има добре функциониращи отношения.
<P>
Източното партньорство не е нито унгарски, нито полски приоритет. Въпреки че изглежда това е нашият подход към ситуацията, всъщност е много повече от обикновена далновидност. Нищо не е по-красноречиво от факта, че ще бъдем домакини на срещата на високо равнище за Източното партньорство съвместно с полските ни приятели по време на тяхното председателство.
<P>
Необходимо е също да говорим за солидарността, която трябва да проявим към тези, които очакват разширяване. Съюзът на държавите, дали началото на Европейския съюз, винаги е държал вратите си отворени, заявявайки, че всяка демократична страна, която по собствена свободна воля желае да се присъедини и която приема основните принципи на ЕС, може да стане член на общността. От една страна, това означава, че има ясни условия за принадлежност към Съюза. От друга страна, това означава, че ние също имаме отговорност за страните извън Европейския съюз, за всички онези държави, които считат членството за своя цел и полагат сериозни усилия за постигането й. Амбицията за присъединяване заслужава ясни отговори, ясни изисквания, както и ясен график и перспектива за страните от Западните Балкани, както и за Турция и Исландия.
<P>
Що се отнася до отговорността за малцинствата, позволете ми да цитирам член 3 от Договора от Лисабон: "Съюзът се основава на ценностите на зачитане на човешкото достойнство, на свободата, демокрацията, равенството, правовата държава, както и на зачитането на правата на човека, включително правата на лицата, които принадлежат към малцинства". Културното многообразие наистина е същността на Европа, източник на нейната жизненост. Като национална декларация на това в следващия парламент на Унгария - чийто размер, между другото, ще бъде намален наполовина от 2014 г. - всички малцинства в страната ще имат свое представителство.
<P>
Начинът, по който Унгария представлява съдбата на унгарците, живеещи в чужбина, е в пълно съответствие със същия принцип. Намираме се в необичайно положение. Имаме конституционното задължение да защитаваме правата на малцинствата на местните унгарски общности, живеещи в други страни, тяхното право да използват собствения си език и правото им на самоуправление. Можем ли да се наречем добри европейци, ако не бяхме направили това? Именно Европейският съюз ни предоставя правната и интелектуална рамка, в която този проблем всъщност вече не е проблем. Сега най-сетне имаме всички шансове да преодолеем историческите неправди - без да оплакваме географското си отделяне - и да честваме своето духовно и интелектуално разбирателство без каквито и да е териториални претенции. Това дори сме оформили със закон. Една държава ще стане по-силна, а не по-слаба, като предостави права на своите малцинства. Така тя ще спечели предани, удовлетворени, уважаващи себе си граждани, които - не е маловажно - подчертават и добавят цвят към разнообразието чрез своята култура и традиции.
<P>
И накрая, позволете ми да спомена стратегията за ромите, тъй като г-н Buzek вече говори за нея. Унгарското председателство разглежда внасянето на ефективна и приложима стратегия за ромите пред Европейския съюз като една от най-важните си задачи. Lívia Járóka вече направи това. Убеден съм, че се нуждаем от такъв общ план за действие. За изкореняването на бедността обаче, освен социалните мерки, е необходимо категоричното отхвърляне на предразсъдъците и разработването на насърчаваща културна и образователна среда. Всичко това не е въпрос на споразумение и пари, а преди всичко на нашата човечност и изобретателност.
<P>
Г-н председател, госпожи и господа, осъзнаваме добре, че задачата на ротационното председателство на първо място винаги е била да движи текущите процеси напред. Две привидно противоположни качества са необходими за това: смирение и упоритост. Смирение в общите интереси и упоритост в тяхното представяне са качествата, които могат да доведат до успех. В края на нашия мандат критерият за нас ще бъде този: отклонили ли сме от предначертания път или сме успели да водим диалога към основни, съществени и конструктивни въпроси.
<P>
Поради това мисията на нашето председателство е да бъде двигател на процесите. Подобно на играч в отбор: това също представлява идеята за триото на председателствата. Възможно е да има добро индивидуално представяне, но само ако службата на обществото, или по-скоро екипният интерес, остане от първостепенно значение. Много неща изискват преразглеждане, тъй като е очевидно, че не изградихме новия си европейски живот на достатъчно стабилни основи. Една епоха, прекарана в търсене на път напред, изглежда също е към своя край в Европа. Склонен съм да мисля, че виждам в това щастливо подреждане на звездите. Сега Европейският съюз има действащ председател в лицето на страна, провеждаща именно големите структурни промени, които очакват и ЕС. Големите, слабо функциониращи системи, считани за несменяеми, трябва да бъдат реорганизирани и преразгледани, като са необходими условия, които могат по-добре да устояват на кризи, които да насърчават развитието и да защитават конкурентоспособността.
<P>
Фактът, че всичко в Унгария днес е свързано с необходимостта от промяна и обновление, само ни прави по-възприемчиви към формирането на общото европейско бъдеще. Поради тази причина ние имаме опита, от който проличава, че е необходимо да се върнем към ефективното представителство на общностните интереси. Унгарците очакват от своите лидери и политици - на които, между другото, миналата година беше предоставена върховна власт в безпрецедентни за Европа размери - да осигурят рамка за нов живот и да изразят основните принципи за нашето бъдеще чрез силни закони и достойна конституция, и ще ги призоват да носят отговорност за това. Нашият водещ принцип през цялото време е приемане на закони, които определят нашето бъдеще в съответствие със стандартите на ЕС, европейската традиция и гражданските свободи.
<P>
Действащата унгарска конституция, ако ми позволите да кажа няколко думи за това, води началото си от 1949 г. Това е годината, когато в по-щастливата половина на Европа идеята за общия пазар вече се е родила и осъществяването й е близо. През същата година комунистическият режим в Унгария се самоизключи от Европа заради показни процеси. Страната загуби своята независимост, като беше погълната от съветската сфера на влияние в продължение на десетилетия. Бяхме откъснати от истинската Европа, от общността, към която винаги сме принадлежали чрез нашите традиции. Сякаш настъпи слънчево затъмнение.
<P>
Това, което една държава, построена върху лъжи, може да загуби, унгарците съхраниха като нация. Затова считам, че е важен и красноречив фактът, че унгарската конституция оттук нататък ще носи настоящата година. Тя ще носи годината 2011, в която като някакъв подарък на историята, като вид компенсиране, за първи път можем да поемем председателския пост на Европейския съюз. За първи път наистина можем да покажем своята ангажираност към демокрацията чрез много работа, като в условия на мирни, конструктивни обстоятелства сме в състояние да поставим своята унгарска непоколебимост в служба на общността.
<P>
Мисля, че в живота на един народ подходящото време за изготвянето на конституция винаги идва тогава, когато той е достатъчно силен, за да признае миналите си грешки и да застъпва истини, които ще останат валидни в продължение на много десетилетия, и е достатъчно непоколебим, за да изведе докрай това, което е започнал. Най-малкото е важно това, че градим върху европейски основи. Гарантирам и ви уверявам, че ще считаме Хартата на основните права на Европейския съюз като критерий за главата относно правата на човека в новата унгарска конституция.
<P>
Госпожи и господа, аз съм фехтовчик и именно като състезател в тази дисциплина участвах в Олимпийските игри, затова металическият звук на кръстосани шпаги не ми е непознат. Въпреки това мисля, че на днешната европейска политическа сцена не би трябвало да се конкурираме, за да видим кой кого може да измести и да тържествува над другия със сила. Историята не ни е дала мандат само да участваме в политически шахматни игри и в тактически битки за престиж, а за да служим на една кауза, за укрепване на сближаването и за търсене на консенсус.
<P>
Европейците се нуждаят от преуспяваща, триумфираща и силна Европа, Европа, еднакво основана на общност от интереси и ценности, в която отделните страни са силни също. Амбициозната програма, което наричаме "Европа 2020", се отнася точно за това.
<P>
Госпожи и господа, моля да ми позволите да завърша речта си с една мисъл на заслужено известния унгарски писател Шандор Марай, която е свързана с Европа. Цитирам: "Трябва да доизградим този начин на живот. Трябва да го изпълним с всичко, което е ново, и да запазим в него всичко, което е вечно. Имаме всичко, от което се нуждаем; всичко, от което се нуждаем, е вяра и упорита воля, вяра в нашата роля и воля да се борим срещу тиранията на глупостта и емоциите. Къде може да започне да работи за това един европеец? Къде може един унгарец да направи това? Мисля, че вече са започнали". Край на цитата. Всичко, което мога да добавя към това, е: така да бъде.
<P>
Благодаря ви, че ме изслушахте.
<SPEAKER ID="143" NAME="Председател">
Г-н президент, това, което казахте, беше важно и Вашето обяснение е много важно. Европейският парламент означава не само обикновено законодателство, а самата душа на Европа. Цитатите от Жан Моне относно духа на интеграция, диалог и съвместна дейност, общи действия са много важни за нас. Много е важно да ни се напомни за плана "Шуман": основан преди всичко на солидарност в началото на Европейския съюз и след това през 90-те години на миналия век; през миналия век в Централна и Източна Европа, днес на финансовите пазари и в най-близко бъдеще в региона на Средиземно море. Благодаря Ви за всички Ваши коментари относно днешните дейности и днешните предизвикателства и заплахи, пред които е изправен Европейският съюз. Благодаря ви много за Вашето слово. Ще помним Вашите думи и Вашите коментари.
<P>
(Ръкопляскания)
