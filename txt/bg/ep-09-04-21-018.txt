<CHAPTER ID="018">
Изменение на Регламент (EО) № 717/2007 (мобилни телефонни мрежи) и Директива 2002/21/ЕО (електронни комуникации) (разискване) 
<SPEAKER ID="120" NAME="Председател">
Следващата точка е докладът на г-жа Vălean, от името на комисията по промишленост, изследвания и енергетика, относно предложението за регламент на Европейския парламент и на Съвета за изменение на Регламент (EО) № 717/2007 относно роуминга в обществени мобилни телефонни мрежи в рамките на Общността и на Директива 2002/21/EО относно общата регулаторна рамка за електронните съобщителни мрежи и услуги - C6-0333/2008 -.
<SPEAKER ID="121" NAME="Adina-Ioana Vălean" LANGUAGE="RO">
Г-жо председател, г-жо член на Комисията Рединг, госпожи и господа, рядко се случва либерал да се застъпи за намеса на пазара чрез регулиране на цените, дори и това да включва само поставянето на горна граница. Въпреки това в случая с тарифите за мобилна телефония в роуминг подобно действие е необходимо и може да бъде осъществено само колективно, на ниво Европейски съюз. Необходимо е, защото прекалено високите тарифи издигат препятствия по отношение на свободата на придвижване и на общуване между гражданите на Европа. Отстраняването на тези препятствия е една от основните цели на Европейския съюз и една от личните ми цели в качеството ми на член на ЕП. Поради тази причина приех отговорността да бъда докладчик по регламента, както и по доклада на Европейския парламент, приет в началото на месеца, който засяга административните и правни пречки, издигнати от държавите-членки, които възпрепятстват свободата на придвижване на европейските граждани.
<P>
Настоящият регламент е необходим например за хората с малки предприятия, които пътуват по работа и трябва да говорят с колеги в родината си, за да решат проблем. Важен е за журналистите, изпращащи репортаж по електронната поща пряко от мястото на събитието. Важен е също така за младите хора, изпращащи текстови съобщения на свои приятели и приятелки. На последно място, той е важен за работещите в чужбина, които искат да чуят гласа на децата си по телефона. Всички тези европейски граждани са плащали и все още често плащат три или четири пъти повече за използването на мобилния телефон, само защото са на няколко километра от своята страна, въпреки че са в границите на Общността.
<P>
Благодарение на регламента, който ще приемем утре, прекалено високите цени ще бъдат премахнати. Горните граници, определени от регламента, все пак позволяват на операторите да постигнат значителни възможности за печалба и да се конкурират, когато предлагат по-ниски цени. Изправени сме пред сложен проблем, свързан с фрагментирането и дейността на пазара на мобилна телефония в Европа.
<P>
Когато потребителите стигнат до избора на оператор на мрежа за мобилна телефония, те се интересуват първо и преди всичко от националните такси или от цената, предлагана за нови мобилни телефони, но обръщат по-малко внимание на таксите за роуминг. Когато преминат границата с друга държава-членка, те са обект на тези такси за роуминг, дори и когато приемат само повиквания. Конкуренцията между операторите не функционира от тази перспектива. Фактическият оператор от страната на произход трябва да плаща на оператора от мрежата, в която гостува потребителят, за преноса на сигнала.
<P>
Някои държави, като например туристическите дестинации, имат голям брой посетители за кратък период от време, докато други имат повече граждани, пътуващи в чужбина. Това означава, че има дисбаланс между предлагане и търсене, от което произлиза и причината за големите брутни тарифи дори сред операторите. Освен това в някои държави цената за инсталиране и експлоатиране на мрежи за мобилна телефония е по-висока. В допълнение към това, по-малките оператори или новите оператори, които са навлезли на пазара, са показали, че често са обект на дискриминационни цени от страна на големите паневропейски оператори. В крайна сметка винаги потребителят е този, който плаща.
<P>
Регламентът, който предстои да приемем утре, е краткосрочно решение. Не можем да регулираме цените до безкрай, тъй като това вреди на иновациите и може да засегне дори конкурентоспособността. Поради тази причина в регламента се казва, че Европейската комисия трябва да анализира различни средства за регулиране на пазара. Някои от тези средства дори са предложени от регламента. След две или три години ще сме в състояние да разискваме повече възможности, след като имаме на разположение повече информация. Надявам се, че тогава ще можем да приложим законодателна рамка, за да има конкурентни тарифи за роуминг в дългосрочен план.
<P>
Като изключим този аспект, според мен Парламентът подобри регламента в много отношения. Намалихме максимално брутните тарифи за пренос на данни в роуминг до 50 цента на мегабайт, за да насърчим използването на тази услуга и истинската конкуренция в сектора. Направихме насоките по-прозрачни по отношение на съветите за потребителите относно мобилния достъп до интернет в роуминг. Също така направихме разпоредбите, имащи за цел да ограничат месечните сметки за пренос на данни в роуминг до 50 евро, значително по-гъвкави за всички, които искат тази услуга. Текстовите съобщения, начислени по тарифа за роуминг, които се изпращат, когато потребителят навлезе в чужда мрежа, ще включват и препратка към единния номер за спешни повиквания 112. Намалихме максимално тарифите за приети повиквания и осъществени такива, като запазихме възможността за печалба на операторите. Също така спряхме дейността на операторите, които продължават практиката да начисляват сметка на потребителите в чужбина за това, че някой просто оставя гласова поща за тях.
<P>
Искам да приключа, като благодаря на всички за техните усилия през един толкова кратък период от време, на колегите от другите политически групи, на члена на Комисията Рединг и нейния екип, на посланик Reinišová и представителите на чешкото и френско председателство, на Съвета, да не забравяме и нашите служители в Европейския парламент - всички работещи заедно, за да може милиони граждани да се радват на приемливи тарифи за роуминг през това лято.
<SPEAKER ID="122" NAME="Вивиан Рединг" LANGUAGE="EN">
Г-жо председател, не мога и да бъда по-съгласна с докладчика, когото искам да поздравя за извършената от него бърза и ефективна работа.
<P>
Ние се изправяме пред възпрепятстване на свободата на движение, защото, ако се наказват гражданите чрез техните телефонни сметки, когато пресичат граница, честно казано, това не е вътрешният пазар, за който се борим и който искаме да създадем. Така че, за да дадем тази свобода на движение на нашите граждани, трябва да премахнем перипетиите. Те засягат много хора. Приблизително 150 милиона граждани в Европейския съюз използват мобилните си телефони в роуминг поне веднъж на година докато са в чужбина и си плащат скъпо. Това са студентите, пътниците и летовниците, но също така и трансграничните работници, журналистите и предприемачите, които са поставени в затруднено положение поради много високите такси за комуникация.
<P>
Затова благодаря на Европейския парламент, че отговори толкова бързо на предложението на Комисията. Мисля, че успяхме да получим предложение, което е приложено на практика в най-краткия срок в Европейския съюз - само седем месеца от предложението до прилагането. Това е първият случай по рода си, и е първият в интерес на европейските потребители.
<P>
Искам да кажа няколко думи относно това какво постигна първият пакет роуминг. При гласовият роуминг той достигна с 60 % по-ниска цена за гражданите и с 30 % повече трафик за промишлеността. В промишлеността също така - и това е интересно-имаше голямо увеличение на степента на разпространение на мобилните телефони, използвани от гражданите. Сега имаме средна степен на разпространение в Европа от 119 %. Това е абсолютен световен рекорд като с падащите цени на роуминга ще се осъществи свободата на тези граждани, които използват мобилните си телефони. Това осигурява и добри пари за промишлеността, защото техният трафик се увеличава постоянно. Същевременно националните цени падат. Откакто Комисията Барозу пое нещата в свои ръце, местните цени за мобилна комуникация са се понижили приблизително с 35 %. Това е отговорът за тези, които казват, че ако свалим цената на роуминга, националните цени ще се повишат. Случаят не е такъв. Статистиките показват точно обратното.
<P>
Сега се придвижваме с една крачка напред: първо, разбира се, с гласовия роуминг. Мисля, че е добре, че продължаваме да намаляваме праговете, така че конкуренцията на предложенията да може да се състои под тези праговете. Изключително важно е да се добави към това и SMS роуминга, защото всяка година в Европейския съюз се изпращат 2,5 милиарда текстови съобщения. Стойността на приходите от тях за промишлеността са около 800 милиона евро. Кой изпраща SMS-и днес? Главно младите ни хора: 77 % от младите хора до 24 годишна възраст използват текстови съобщения, когато са в чужбина, защото е по-лесно и по-евтино за тях. Следователно те са наказани, когато трябва да платят изключително висока цена спрямо цената на оператора, когато са в роуминг. И така: намаляваме цените, така че текстовите съобщения ще станат нещо нормално, ако сте си вкъщи или ако сте в съседна държава. По този начин потребителите ще извлекат голяма полза. Намалението, което ще бъде гласувано от Парламента утре, ще означава 60 % намаление за текстовите съобщения. Що се отнася до отчитане на разговори по секунди за повиквания в роуминг: накратко, не карайте хората да плащат за това, което не са използвали, а само за това, което наистина са използвали. Ще намалим и сегашното скрито таксуване с 24 %, така че да плащате само за това, което в действителност сте консумирали. Както и ще намалим скритото таксуване за роуминг на данни, което считаме, че е бъдещето на комуникацията.
<P>
Но, докато искаме да имаме бъдещо развитие, така че да можете да сваляте данни, независимо къде сте, филм, статия от вестник или снимка, която да изпратите на вашите приятели, днес вие получавате шокиращи сметки. Получих копия от сметки, където хората са били в други държави за три или четири дни и трябва да платят няколко хиляди евро, само защото са свалили любимото си телевизионно шоу или статии от вестник, които са свикнали да имат. Това ще спре сега, също защото в новия регламент ще има услугата "праг на прекъсване", която на 1 юли 2010 г. ще стане базов лимит за автоматично прилагане, за да бъдат защитени нашите потребители.
<P>
Така че, това е един прекрасен ден за Европа и прекрасен ден за европейските потребители. Благодаря на Парламента, който действа много бързо. Мисля, че хората отвън ще разберат, че този Парламент работи за гражданите.
<SPEAKER ID="124" NAME="Syed Kamall" LANGUAGE="EN">
Г-н председател, мога ли да започна като първо благодаря на докладчиците в сянка от всички групи на комисията по вътрешния пазар, на техния персонал и съветници? Мисля, че в комисията по вътрешния пазар можем да се гордеем, че постигнахме консенсус относно засилената прозрачност и пътищата, по които окончателно да се елиминира проблемът с шока от сметката. Шокът от сметката не е изгоден за репутацията на мобилните оператори, но което е още по-важно - не е изгоден за потребителя.
<P>
Все пак, когато става въпрос за ограничаване на цените, все още имам някои опасения. Трябва да си зададем въпроса кои потребители ще се възползват от пределните цени на съветската икономика. Като се има предвид, че в най-добрия случай само 35 % от потребителите понастоящем използват роуминг и че всъщност цифрата на редовните потребители на роуминг е много по-ниска, както членът на Комисията сама призна, и като се има предвид, че от това законодателство ще се възползва най-вече само малка група от привилегировани потребители като служители на Комисията, членове на Европейския парламент, лобисти и предприемачи, да се надяваме, че не обираме бедните, за да плащаме по-евтини телефонни повиквания за богатите.
<SPEAKER ID="125" NAME="Manolis Mavrommatis" LANGUAGE="EL">
Г-н председател, г-жо член на Комисията, госпожи и господа, следва да започна като поздравя както докладчика, г-жа Vălean, така и докладчика за първия регламент относно роуминга, г-н Rübig, за чудесното сътрудничество, което имахме в комисията по култура и образование, за която бях докладчик по въпрос, който разбираемо е от интерес за 150 милиона потребители и за телекомуникационната индустрия.
<P>
След успешното прилагане на първия регламент преди две години Европейският парламент е призован да приеме един ревизиран регламент, обхващащ цените на текстовите съобщения и данните.
<P>
Лично аз следва да коментирам ползите от новия регламент, по-специално за пътуващите по работа. Специалисти от медиите например използват изключително много функцията за сваляне на файлове в мобилните си телефони.
<P>
Ревизираният регламент ще действа като предпазна преграда срещу прекалени и неконтролирани такси, наложени досега на мобилните телефонни компании, както каза члена на Комисията. Затова считам, че гласуването в полза на доклада ще е още една победа за Парламента в борбата за защита на потребителите и още една голяма стъпка, която ще вдъхне нов живот на вътрешния пазар.
<P>
Накрая, със съгласие между институциите, вярвам и се надявам че този регламент ще влезе в сила през лятото, така че пътниците ще бъдат защитени от всякакви съмнителни такси и прекомерно високи цени на мобилните телефонни компании.
<SPEAKER ID="126" NAME="Paul Rübig" LANGUAGE="DE">
Благодаря Ви, г-н председател, искам да поздравя по-специално докладчика, г-жа Vălean, но също и члена на Комисията Рединг, която показа голяма всеотдайност в преговорите за регламент II относно роуминга. Считам, че тези преговори и, разбира се, целта на изравняването на националните цени и на цените, които плащаме в други европейски държави на същото ниво, са важна крачка напред.
<P>
Хубаво е, че националните регулаторни органи са също отговорни за роуминга и следователно ще поемат ролята по мониторинга и контрола, които просто ще ни осигурят повече прозрачност. Прозрачността е важна за функционирането на пазара. Досега имаше липса на прозрачност в няколко области, а имаше и явни пазарни злоупотреби.
<P>
Не е правилно да се иска твърде голяма сума за роуминг на данни, както често се случва. Отчитането на разговори по секунди за повиквания от чужбина в бъдеще ще допринесе за определен прогрес и ще бъде от полза за разходите на европейските граждани.
<SPEAKER ID="127" NAME="David Hammerstein" LANGUAGE="ES">
Г-н председател, необходимо е да се намесим, когато пазарът не функционира. Още веднъж нарушихме едно табу: свободният пазар не е свещен и особено по време на криза, когато джобовете на европейските потребители са по-празни от всякога.
<P>
Това споразумение има за цел да определи граници на прекомерните разходи за повиквания и текстови съобщения, когато сте в роуминг, то е от полза за потребителя, благоприятства комуникацията между европейските държави и благоприятства една полезна и положителна Европа.
<P>
Телефонните сметки на милиони европейски граждани могат да спаднат или, от друга страна, точно обратното може да се случи: като се има предвид, че едно текстово съобщение може да струва само 11 цента, хората могат да пращат текстови съобщения по цял ден и да приключат като изразходват същата сума.
<P>
Трансферните мерки, които постигат отчитане на разговори по секунди след първите трийсет секунди са особено положителни. Максималните разходи за текстови съобщения и за изпращане на данни могат да бъдат до известна степен по-ниски, но ние направихме този компромис, за да можем да постигнем споразумение.
<P>
Искам да благодаря на члена на Комисията Рединг, на г-жа Vălean и на докладчиците от всички групи, защото дадохме добър пример за действията на Европейския съюз по време на криза.
<SPEAKER ID="128" NAME="Председател">
И така, можем да приключим с една уместна забележка, която е много важна, особено преди изборите. Сега призовавам г-жа Ţicău да говори по процедурата с вдигане на ръка ("catch the eye").
<SPEAKER ID="129" NAME="Silvia-Adriana Ţicău" AFFILIATION="PSE">
(RO) Г-н председател, г-жо член на Комисията, искам да благодаря на колегите за работата, която свършиха, и за доклада, който изготвиха. Европейският парламент определено работи в полза на гражданите на Европа. Също така искам да припомня, че по време на предишното разискване преди две години относно намаляването на тарифите за мобилна телефония в роуминг имахме много обширно разискване. Радвам се, че нямахме различни гледни точки по този въпрос. Всъщност, всички приехме бързо това намаление на тарифите. Искам да кажа, че според мен е много важно да продължим да намаляваме съществуващите цени на мобилната телефония и с по-големи суми както за изходящите, така и за входящите повиквания. Все пак и намаляването на таксите за текстови съобщения е особено важно.
<P>
Всъщност, ние не правим това само за младото поколение, а за всеки, който пътува в Европейския съюз. Тази мярка, от една страна, е средство за защита на потребителите, но също така е добър пример за начина, по който пазарът ще бъде регулиран в полза на гражданите на Европа.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Г-н председател, г-жо член на Комисията, мобилният телефон и интернетът са станали символи на мобилност и иновации. Гражданите следва да имат разширен и лесен достъп до телекомуникационните услуги. Въпреки многобройните протести от страна на члена на Комисията, цените на SMS роуминг услугите все още средно са значително високи и значително надвишават цените на вътрешния пазар за тези услуги. Трябва да се борим да променим настоящето положение. В това отношение аз ценя високо работата на Комисията и на члена на Комисията.
<P>
Положението с интернет е подобно. Защо използването на интернет през мобилен телефон трябва да бъде лукс? Всички подкрепяме осигуряването на възможно най-обширния достъп до интернет. Намалението на цената за роуминг услуги за данни със сигурност ще помогне в това отношение. Това е важно, защото въпросът в голяма степен засяга най-младата група в нашето общество.
<SPEAKER ID="131" NAME="Bogusław Liberadzki" AFFILIATION="PSE">
(PL) Г-н председател, г-жо член на Комисията, доволен съм от посоката, в която се движим. Връщам се на радикалните намаления на цените за гласови повиквания при роуминг и на достъпа до интернет. Това е първата крачка и мисля, че другите ще я последват. Това са фактори, които могат да ускорят осъществяването на Лисабонската стратегия. Също е важно за образователния процес и за младото поколение. Важно е интернет услугите да са достъпни за хората, които са сравнително бедни, и за тези с ниски доходи. Движим се в правилната посока. Тези новини със сигурност ще бъдат приети с радост. Искам да благодаря на Комисията.
<SPEAKER ID="132" NAME="Alojz Peterle" AFFILIATION="PPE-DE">
(SL) Искам да отправя моите искрени поздравления към докладчика и към члена на Комисията. Г-жо член на Комисията, преди няколко години Ви казах, че не ми харесва да бъда наказван за това, че се обаждам от чужбина. Не очаквах да видя подобрения в моето положение на потребител толкова скоро, и по-специално от тази директива.
<P>
Тази директива е доказателство, че Европейският съюз е в състояние да използва своите общи политики, за да изгради по-близко сътрудничество със своите граждани като работи в тяхна полза и в областта, в която най-много имат нужда - а именно парите им. Тази директива означава повече Европа, по-голяма конкурентоспособност и единна икономика като, за мен, това е едно от ключовите постижения на настоящите мандати на Комисията и на Парламента. Единственото, което сега искам, е да действаме в същия дух и да обърнем повече внимание на потребителя и в следващия мандат. Приемете още веднъж моите поздравления и много ви благодаря.
<SPEAKER ID="133" NAME="Вивиан Рединг" LANGUAGE="EN">
Г-н председател, следва да благодаря на членовете на ЕП, които свършиха чудесна работа. Първо, разбира се, докладчикът - г-жа Vălean - но също и докладчиците от другите комисии, докладчиците в сянка и говорителите на групите. Те направиха възможно само за седем месеца да стане реалност едно много важно предложение за свободното движение на гражданите и за намаляването на прекомерно високите цени. Мисля, че това е велик момент за вътрешния пазар. Това е велик момент, който показва на гражданите, че членовете на Парламента ги възприемат сериозно.
<P>
Ако само позволите, искам въпреки това да кажа, с цялото ми уважение към г-н Kamall, че, когато пазарът не функционира, трябва да се намеси политическото ръководство. Искам някой в Парламента да ми обясни как може да се каже, че пазарът функционира, когато цените на операторите за изпращане на текстово съобщение от една страна в друга са по-малки от 11 цента, докато средният потребител трябва да плати повече от 28 цента. Следователно има нещо, което не върви добре.
<P>
Ако сега фиксираме праг от 11 цента, мисля, че ще има достатъчно място за маневриране; има достатъчно място за разрастване на конкуренцията. Както повечето от вас в тази зала, и аз искам пазарът да функционира, така че да не се налага въпросната мярка. Нека се надяваме, че няма да е нужно да го правим отново в бъдеще, и да се надяваме, че след това решение пазарът наистина ще функционира в полза на промишлеността, в полза на гражданите, в полза на свободното движение и в полза на вътрешния пазар, където всеки гражданин ще пътува без да бъде наказван с телефонна сметка.
<SPEAKER ID="134" NAME="Adina-Ioana Vălean" LANGUAGE="RO">
Намаляването на цените за роуминг е абсолютна необходимост. Всички ще се съгласим, че пазарът не работи. Как следва да го регулираме е въпрос, който все още можем да разискваме.
<P>
Предложението на Комисията да се определят някакви максимални тарифи е въпросът, който обсъждаме сега. Това ли е най-добрият инструмент? Не знаем, но това е единствената възможност, достъпна за нас в този момент. Надявам се, че можем да намерим алтернативни методи в бъдеще.
<P>
Искам да кажа последни думи за тази промишленост като цяло. Не трябва да позволяваме да се говори, че секторът на мобилната телефония грубо експлоатира потребителите. Подобно мнение може да е опасно, защото промишлеността е просперираща, а това се отразява в създаването на работни места, в значителния принос към бюджета и технологичните иновации. Затова считам, че е важно за тези от нас, които регулират пазара, да не се чувстваме напълно доволни от работата, която сме свършили, и да се стремим да направим по-нататъшни подобрения, за да постигнем дългосрочно благоприятно въздействие.
<P>
Искам да благодаря на всички тези, които участваха в доклада, и се надявам, че ще разискваме същата тема и при други обстоятелства.
<SPEAKER ID="135" NAME="Председател">
Разискването приключи.
<P>
Гласуването ще се проведе в сряда, 22 април 2009 г.
