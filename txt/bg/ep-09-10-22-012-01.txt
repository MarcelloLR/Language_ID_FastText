<CHAPTER ID="012-01">
1. Гвинея
<SPEAKER ID="202" NAME="Председател">
Следващата точка е разискването по шест предложения за резолюция относно Гвинея.
<SPEAKER ID="203" NAME="Véronique De Keyser" LANGUAGE="FR">
Г-н председател, считам, че значимостта на този проблем изисква далеч по-голям интерес в сравнение с групата хора, дошли в Парламента този следобед, за което, още веднъж, съжалявам от името на моята група и от името на останалите.
<P>
Г-н председател, Гвинея-Конакри се нуждае от подкрепата на международната общност. След смъртта на президента Конте властта беше завзета от военна хунта. Въпреки критиките на международната общност, тя получи вътрешна подкрепа, защото обеща бърз преход към гражданско управление чрез свободни избори. Капитан Дадис Камара, който беше начело на хунтата, пое твърд ангажимент да не участва в президентските избори, но след катастрофално управление на държавата - без бюджет, без търгове за обществени поръчки и без основни услуги за населението - той постепенно свикна с властта и така здраво се вкопчи в нея, че в момента се кандидатира за изборите. Неговата предизборна кампания разчита на всички организационни, медийни и икономически ресурси на държавата. Пред лицето на това нарушение на ангажиментите, поети преди от хунтата, опозицията организира демонстрация, която беше брутално потъпкана от президентската гвардия. Това завърши със 150 убити и над 1 000 ранени, а много жени бяха изнасилени и изкормени.
<P>
Реакцията на Европейския парламент и, надявам се, на Европейския съюз ще бъде ясна. Призоваваме за прекратяване на споразумението в областта на рибарството между Европейския съюз и Гвинея. Приканваме Африканския съюз да наложи санкции на военната хунта и да организира диалог в рамките на комисия за помирение. Ние призоваваме за сформиране на преходно правителство, което да подготви президентските и законодателните избори, като хунтата бъде категорично обявена извън закона от международната общност.
<P>
Надявам се, че тези реакции, които съответстват на случилата се трагедия, ще поставят прецедент и че в други случаи на груби нарушения на правата на човека Европейският съюз ще има куража да действа също толкова бързо.
<SPEAKER ID="204" NAME="Renate Weber" LANGUAGE="EN">
Г-н председател, когато човек се вгледа в положението в Гвинея и научи за зверствата, извършени там през последните месеци, първият основателен въпрос, който си задава, е защо това беше толкова слабо отразено в медиите. Тук-там се появиха само няколко реда, като че ли не бяха избити стотици хора и извършени ужасяващи актове на изтезания и изнасилвания, целящи унищожаване на човешкото достойнство.
<P>
Истина е, че различни международни институции осъдиха военната хунта, която дойде на власт след държавен преврат, но аз считам, че можеше да се направи много повече за повишаване на осведомеността на обикновените граждани, включително на европейските граждани. Ето защо съм доволна, че поне Европейският парламент, говорейки от името на гражданите, които са ни изпратили тук, реагира правилно и резолюцията, която ще гласуваме днес, отразява точно това.
<P>
Въпреки това обаче считам, че е от първостепенно значение не само да критикуваме и осъждаме настоящия режим, но също така да премахнем всяка възможност за злоупотреби с европейските средства, предназначени да помогнат на народа на Гвинея.
<SPEAKER ID="205" NAME="Cristian Dan Preda" LANGUAGE="RO">
Двадесет и осми септември е важна дата за народа на Гвинея, защото това е денят, в който се провежда референдумът за независимост. От тази година нататък обаче 28 септември ще се отличава с клането, на което правителството, установило се с насилие в Конакри, подложи своите опоненти.
<P>
Оставането на военната хунта на власт е неприемливо. Всъщност капитан Дадис Камара, който обсеби властта, през цялото време обещаваше, че няма да участва в надпреварата и да се кандидатира. Датата за това вече отмина, а скоро и срокът на ултиматума, даден от Африканския съюз, също ще изтече.
<P>
Очевидно е, че сега, когато военните са на власт, те лъжат и не трябва да се вярва на обещанията им. Ето защо е необходимо демократично избрано правителство, като с тази цел международната общност трябва да упражни натиск.
<SPEAKER ID="206" NAME="Marie-Christine Vergiat" LANGUAGE="FR">
Г-н председател, госпожи и господа, аз вече се изказах на разискването по време на малката сесия в Брюксел преди две седмици. Затова няма да повтарям отново изказването си.
<P>
Моите колеги вече се спряха на редица въпроси. От своя страна, искам да кажа колко ме радва фактът, че днес всички политически групи в Парламента могат да отговорят заедно на призива, отправен от гражданското общество на Гвинея, като осъдят репресията, на която военната хунта, дошла на власт през декември миналата година, подложи мирната демонстрация, организирана за отбелязване на независимостта на Гвинея.
<P>
Гвинейското гражданско общество ни призовава за помощ и ще е напълно неприемливо Европейският съюз да отпусне средства като част от споразумението в областта на рибарството, за които знаем много добре, че ще отидат право в джобовете на военната хунта на власт и че няма да се използват за подпомагане на гвинейските рибари, както е предвидено в текстовете.
<P>
Днес режимът в Гвинея е най-корумпираният режим в света. Това твърдя не аз, а органите, отговарящи за наблюдаване на положението.
<P>
Ето защо искрено се надявам, че заедно ще можем да гласуваме за общата резолюция в нейната цялост, включително параграфа, в който се призовава за прекратяване на споразумението в областта на рибарството, и също така се надявам, че по този въпрос ще получим подкрепата на Съвета и на Комисията.
<SPEAKER ID="207" NAME="Adam Bielan" LANGUAGE="PL">
Г-н председател, когато в края на миналата година капитан Камара оглави военната хунта, която завзе властта в Гвинея след смъртта на президента Конте, международната общност, за съжаление, наивно вярваше, че капитан Камара ще проведе свободни и демократични президентски избори, в които той няма да участва. Сега знаем, че когато на 28 септември над 50 000 поддръжници на опозицията се събраха на националния стадион, за да протестират срещу промяната на курса и неизпълнените обещания на капитан Камара, той изпрати срещу тях войски. Над 150 души намериха смъртта си, повече от 1 200 бяха ранени и имаше многобройни случаи на изнасилване.
<P>
Изпитвам удовлетворение от това, че Върховният представител на ЕС за общата външна политика и политика на сигурност Хавиер Солана побърза да изрази открито мнението си. Искам да благодаря на френското правителство за прекратяване на военното си сътрудничество с Гвинея. От клането обаче изминаха три седмици, а тези действия все още не са довели до видими резултати. По тази причина считам, че Европейският съюз, съвместно с ООН и Африканския съюз, следва да съсредоточи усилията си за оказване на натиск върху Гвинея и да наложи възможно най-сурови санкции. Едва тогава ще можем да говорим за предаване на властта от капитан Камара.
<SPEAKER ID="208" NAME="Isabella Lövin" LANGUAGE="SV">
Г-н председател, приветствам решението, обявено преди два дни от члена на Комисията, отговарящ за рибарството и морското дело, Джо Борг, че Комисията оттегля предложението си за споразумение с Гвинея в областта на рибарството. Комисията по рибно стопанство вече гласува против такова споразумение. Направихме това два дни след клането в Конакри, когато повече от 150 души бяха застреляни от правителствени войски под контрола на Муса Камара.
<P>
Надявам се, че това е първата стъпка на Европейския съюз към преразглеждане на търговската си политика с развиващите се страни. Ние носим огромна отговорност като едни от най-важните и големи участници в областта на търговията и развитието в света. Необходима е последователност между нашата търговия и отношенията ни с режима. С течение на годините се опитахме да подобрим споразумението в областта на рибарството, като заявихме, че част от средствата по линия на споразумението следва да бъдат насочени към подкрепяне на местни рибни стопанства. Въпреки това оценките на самата Комисия показват, че средствата всъщност не се използват за целта, посочена в споразумението, а вместо това отиват направо за поддържане на режима. Европейският съюз трябва да престане да предоставя тази подкрепа.
<SPEAKER ID="209" NAME="Filip Kaczmarek" LANGUAGE="PL">
Г-н председател, ние вече говорихме за Гвинея преди две седмици. Въпреки това положението в страната изисква непрекъснато внимание и ответна реакция. В понеделник тази седмица комисията по развитие изслуша разказа на очевидец на събитията от 28 септември, бившия министър-председател и водач на опозиционната партия UFDG г-н Diallo.
<P>
Струва ми се, че призивите към хунтата за зачитане на свободата на словото, свободата на събранията или изобщо за зачитане правата на човека няма да бъдат достатъчни. Ако хунтата зачиташе тези принципи и ценности, нямаше да бъде хунта и затова не можем да очакваме, че тя ще се вслуша в призивите. Човек на действието, а капитан Дадис Камара определено е такъв, може да бъде спрян само с действие, а не с думи. Ето защо призовавам Европейската комисия да действа.
<SPEAKER ID="210" NAME="Patrice Tirolien" LANGUAGE="FR">
Г-н председател, госпожи и господа, в този момент Гвинея е разтърсвана от трагични събития, които шокират международната общност и са подигравка със закона.
<P>
Истина е, че на 28 септември 2009 г. военната хунта, водена от капитан Дадис Камара, удави в кръв мирна демонстрация, в която се бяха обединили всички опозиционни партии.
<P>
Споразуменията от Котону поставят отношенията между Европейския съюз и неговите партньори от АКТБ (страните от Африка, Карибския и Тихоокеанския басейн) на основата на зачитане на правата на човека и демократичните принципи. Затова едностранното решение на капитан Дадис Камара да отложи изборите и да откаже да повдигане въпроса за неговата кандидатура за президент на Гвинея е сериозно нарушаване на ангажиментите, поети за провеждане на свободни и прозрачни избори в рамките на една година.
<P>
Ето защо Европейският съюз трябва да предприеме незабавни действия в съответствие с принципите и непреходните ценности, залегнали в основата на неговите действия, така че да се спре с това насилие, с тези многобройни прояви на потъпкване на правата на човека.
<P>
Г-н председател, госпожи и господа, доволен съм, че компромисната резолюция съответства напълно на нашите ценности и принципи, но с особена тревога подчертавам член 10 от текста, а именно прекратяване на Протокола към споразумението в областта на рибарството между Европейския съюз и Република Гвинея, докато не започне демократичният процес.
<P>
Чувам колеги да се питат дали такова решение би имало катастрофални социално-икономически последици за населението, но след като станахме свидетели на насилието от 28 септември, трябва да признаем, че правителството на Гвинея едва ли е загрижено за жизненото равнище на неговите граждани и че то не ни оставя друг избор, освен да бъдем непоколебими.
<P>
От обявяването на своята независимост през 1958 г. Гвинея е познавала само диктаторски режими.
<SPEAKER ID="211" NAME="Carl Haglund" LANGUAGE="SV">
Г-н председател, няма да повтарям всички интелигентни и разумни доводи, които вече бяха казани от моите колеги. Първо искам да посоча, че съм много доволен, че проблемът се разисква тук днес. Ще спомена накратко няколко думи за разискването относно споразумението в областта на рибарството, което проведохме в комисията на 30 септември. Всъщност, когато разисквахме въпроса, човек би си помислил, че ЕС е в процес на сключване на търговско споразумение с някоя от държавите със стара западна демокрация. Никъде в обсъждането или в документите не се споменаваше, че внесеното споразумение е с държава, в която положението е каквото е и днес и че вече е описано много добре в Парламента.
<P>
Вероятно много хора смятат, че рибарството и правата на човека са два съвсем отделни въпроса и че не следва да ги смесваме. Лично аз не мога да разбера как един политик може да мисли по такъв начин. Фактът, че гласовете в комисията бяха 11 на 9 в полза на несключване на споразумението, също е много обезпокоителен. Това означава, че в Парламента е имало доста голяма група, която, поне на онзи етап, е считала за напълно правилно да се сключи търговско споразумение с държава като Гвинея с подобен режим. Имам удоволствието да заявя, първо, че сега споразумението е на много по-високо равнище за нас с ясната позиция, на която заставаме по отношение на Гвинея, и второ, налице е широка подкрепа за Съвета, който всъщност оттегли споразумението. Това ме кара да се чувствам изключително доволен.
<P>
Някои вероятно смятат, че тези, които са в подкрепа на оттегляне на споразумението, не мислят за рибарите, които ще бъдат засегнати, но случаят изобщо не е такъв. Разбира се, трябва да намерим устойчиво решение за тях, но не можем да пренебрегваме правата на човека просто защото имаме много рибарски лодки, за които трябва да се погрижим.
<SPEAKER ID="212" NAME="Raül Romeva i Rueda" LANGUAGE="ES">
Г-н председател, имах честта да участвам в заседанието на комисията по рибно стопанство, когато тя гласува, макар и с много малка разлика, срещу преразглеждане на споразумението в областта на рибарството с Гвинея, именно поради кланетата, изнасилванията и всички прояви на нарушаване на правата на човека, които предстои да бъдат разследвани.
<P>
Днес желая Европейският парламент да приеме резолюцията на пленарното заседание. Тази стъпка ще отправи ясното послание както към европейските институции, така и към правителството на Гвинея, че ние не сме готови да даваме парите на данъкоплатците, за да поддържаме на власт едно корумпирано правителство, замесено в престъпни дейности.
<P>
Ще съм доволен, ако поне веднъж, а аз се надявам това да създаде прецедент, човешкият живот и правата на човека се приемат за по-важни от едно икономическо споразумение. Такъв ход би ме удовлетворил, още повече че Комисията вече е направила крачка в тази посока, както и комисията по рибно стопанство. Сега вече е крайно време Европейският парламент също да ратифицира решението по време на пленарното си заседание.
<P>
Това е голяма възможност за нас и се надявам, както вече беше споменато, че член десет ще остане непокътнат.
<P>
(Ръкопляскания от определени блокове)
<SPEAKER ID="213" NAME="Tomasz Piotr Poręba" LANGUAGE="PL">
Г-н председател, най-малко 157 души са мъртви и над 1 200 са ранени в резултат на намесата на гвинейската армия в мирната демонстрация на опозицията на стадиона в Конакри през септември. Това е най-голямото клане от обявяването на независимостта на Гвинея през 1958 г.
<P>
Когато пое властта през декември миналата година, президентът Камара обеща да се справи с корупцията и анархията и след това да предаде властта при демократични избори. Днес военната хунта продължава да управлява държавата, без да спазва основните принципи на правовата държава или основните права. Групи войници редовно извършват нападения, грабежи и изнасилвания.
<P>
Като представители на демократични държави, следва да изискаме хунтата незабавно да се оттегли и всички, които са отговорни за кървавите убийства на цивилни граждани, стрелбата срещу стеклите се хора и изнасилването на жени на обществени места, да бъдат изправени пред съда. Гвинея е държава с огромен икономически потенциал, но въпреки това е една от най-бедните държави в света и една от най-корумпираните държави в Африка, а по-нататъшната диктатура на военната хунта може да доведе до гражданска война и дестабилизиране на положението в целия регион на Западна Африка.
<SPEAKER ID="214" NAME="Anne Delvaux" AFFILIATION="PPE">
(FR) Г-н председател, днес се споменават 150 убити и безброй случаи на сексуално унижение. На 28 септември беше извършено безпрецедентно насилие над гвинейското гражданско население. Това беше също така прекомерна репресия, извършена от военната хунта на власт, а разказите на очевидци не оставят място за съмнение.
<P>
Ние трябва да бъдем изключително твърди пред лицето на такова варварство и аз приветствам набелязаните санкции срещу хунтата на капитан Муса Дадис Камара, за които държавите-членки на ЕС взеха решение вчера. Осъждането на събитията очевидно не е достатъчно. Трябва да изискаме пълно разследване на събитията, което да бъде извършено от действителна международна комисия за разследване на престъпленията, както и те да не останат безнаказани.
<P>
Освен това, самата аз бих искала през оставащите 30 секунди да призова Съюза да използва всички средства в неговите правомощия за борба срещу сексуалното насилие като бойно оръжие. Това е бързо разрастващо се явление в много зони на въоръжени конфликти. Жертвите са жени, често много възрастни или много млади. Във всички случаи обаче мишената са уязвимите хора.
<P>
Подкрепата за принципите на правовата държава и доброто управление трябва автоматично да бъде придружена от зачитане на правата на човека, равнопоставеност на половете и закрила на най-уязвимите като минимално условие за каквото и да било ново споразумение за сътрудничество.
<SPEAKER ID="215" NAME="Harlem Désir" AFFILIATION="S&amp;D">
(FR) Г-н председател, г-н член на Комисията, госпожи и господа, на 28 септември гвинейският народ излезе на улиците, призовавайки за спазване на поетите ангажименти и за провеждане на свободни и демократични избори, както беше обещано.
<P>
Хората бяха подложени на възможно най-тежко насилие от страна на режима, който вече беше лишен от легитимност и в този ден загуби цялото си достойнство. Мъжете бяха репресирани, жените бяха изкормвани с щиковете на пушките или изнасилвани, а политическите опоненти и членовете на профсъюзите бяха изтезавани и осакатявани.
<P>
Днес Европейският съюз трябва да подкрепи Африканския съюз, Икономическата общност на западноафриканските държави (Ековас) и ООН, като не позволи това престъпление да остане ненаказано и преди всичко като покаже солидарност с населението на Гвинея. Тази държава, която разполага с изобилие от ресурси, няма да може да ги използва за развитието си, докато корумпирани диктатури ги присвояват за своите приближени.
<P>
Ето защо приветствам твърдия подход, обявен от Европейската комисия - подход, който нашият Парламент може да демонстрира днес. Не можем да сравняваме тесните икономически интереси с ангажиментите, поети от партньорите на Европейския съюз, особено онези, които подписаха Споразумението от Котону относно зачитане на правата на човека и на демократичните принципи. Днес имаме ангажимент към народа на Гвинея - да го подкрепим в борбата му за свобода и демокрация.
<SPEAKER ID="216" NAME="Ioannis Kasoulides" AFFILIATION="PPE">
(EN) Г-н председател, поисках думата, само за да направя коментар по предложението за преустановяване прилагането на съществуващия Протокол за риболов ЕС-Гвинея. Съмнявам се дали брутален режим, който не се поколебава да отнеме живота на 156 от своите граждани и е отговорен за много други жестокости, ще се трогне от толкова неравностойно малката санкция. Следва също така да имаме предвид, че във връзка със споразумението има правни задължения към лицата, заети в риболовния отрасъл в Гвинея, които нямат нищо общо с бруталния режим. Ето защо групата на Европейската народна партия (Християндемократи) се колебае дали да подкрепи предложението.
<SPEAKER ID="217" NAME="Charles Tannock" AFFILIATION="ECR">
(EN) Г-н председател, случаят с Гвинея-Конакри следва потискащо познат африкански сценарий - управник диктатор, военен преврат, един авторитарен режим, заменен с друг, а по-голямата част от народа все още живее в окаяна мизерия. Значителните минерални и нефтени ресурси могат да превърнат Гвинея в една от процъфтяващите държави в Африка. Вместо това последните 20 години са белязани с конфликти във връзка с богатството от природни горива и мизерия не само в Гвинея, но в цял един регион, станал свидетел на ужасяващи кръвопролития и постоянна нестабилност.
<P>
В миналото настоявах пред Европейската комисия да помогне за разработване на един вид процес Кимбърли за ресурси, различни от диамантите, за да се гарантира, че с дейностите си дружествата от добивната промишленост не подкрепят гражданска война или безмилостни диктатори като капитан Камара в Гвинея. Ето защо специално съм обезпокоен от голямата сделка, сключена между гвинейски и китайски дружества, и се надявам, че Комисията и Съветът ще изразят пред Пекин нашите очаквания, че стопанската дейност на тези дружества няма да провокира вътрешен конфликт или да подкопае още повече правата на човека в Гвинея. Аз обаче, също като г-н Kasoulides, подозирам, че предложенията за отменяне на споразумението в областта на рибарството ЕС-Гвинея ще послужат само за сурово наказване на местните общности, а не на военната хунта.
<SPEAKER ID="218" NAME="Heidi Hautala" AFFILIATION="Verts/ALE">
(FI) Г-н председател, тъй като хвалим Комисията за решението, което е взела относно Протокола за риболов с Гвинея, особено във връзка с нарушаването на правата на човека, искам да попитам Комисията дали сега възнамерява да провежда системен преглед на подобни ситуации или най-малкото да се подготви да действа последователно и категорично, ако такива прояви на сериозно нарушаване на правата на човека има и на други места.
<SPEAKER ID="219" NAME="Eija-Riitta Korhola" AFFILIATION="PPE">
(FI) Г-н председател, неотдавна един финландски избирател ме попита какво определение бих дала на "права на човека". Аз отговорих, че не бих дала отделно свое определение и че това не си заслужава да се прави, защото в противен случай няма да стигнем много далеч, тъй като понятието "права на човека" вече е дефинирано и държавите са поели ангажимента да спазват тези права. Те са обвързващи за международната общност. Ето защо призоваваме за спазването им.
<P>
Гвинея е страна по Споразумението от Котону, в което се изисква спазване на правата на човека и на демокрацията. Това е основна предпоставка. Когато сключваме други споразумения за сътрудничество въз основа на Споразумението от Котону, наистина трябва да настояваме пред съответната държава за правилно демократично развитие. Както чухме, в момента положението в Гвинея е нетърпимо и е необходимо бързо реагиране и евентуални санкции. Гвинея разполага с важни запаси от руди и следователно има големи възможности за развитие. Същевременно обаче тя е една от най-корумпираните държави в света. Много е жалко, че китайски държавни дружества и стопански субекти, които инвестират в Гвинея, не настояват за никакъв ангажимент по отношение на правата на човека.
<SPEAKER ID="220" NAME="Леонард Орбан" LANGUAGE="RO">
Комисията реагира бързо, като осъди категорично, и то няколко пъти (председателят отнема думата на оратора), убийствата и грубото нарушаване на правата на човека от 28 септември 2009 г., които продължиха и след тази дата.
<P>
Чрез участието си в Международната контактна група за Гвинея Комисията одобри заключенията, направени на заседанието, проведено на 12 октомври, в които се предвижда приемането на различни мерки в подкрепа на спазването на правата на човека.
<P>
На първо място, на хуманитарно равнище искаме всяко лице, което е произволно арестувано, да бъде освободено, телата на жертвите да бъдат предадени на семействата им и на всички ранени, особено на жените, които са били изнасилени, да бъдат предоставени медицински грижи. Не можем да не изразим тревога и безпокойство за това, че в сегашния момент изглежда нито една от въпросните мерки не е изпълнена.
<P>
На второ място, Комисията приветства решението на генералния секретар на ООН за създаване на международна комисия за разследване на убийствата, извършени на 28 септември, с цел виновниците за тези деяния да бъдат изправени пред съда. Жизненоважно е да сложим край на тяхната безнаказаност и на влошаването на положението с правата на човека в Гвинея. Международната комисия за разследване и предварителното разследване, извършено от Международния наказателен съд, ще помогнат за подобряване на положението в това отношение.
<P>
При това положение Комисията е готова да проучи възможността за предоставяне на финансова подкрепа на международната мисия за наблюдение и да предложи закрила, така че членовете на Комисията и свидетелите да бъдат защитени срещу заплахи, както и да помогне за създаване на атмосфера на сигурност сред населението на Гвинея.
<P>
От друга страна, освен налагането на пълно ембарго върху въоръженията, Комисията е склонна да проучи възможността за подкрепяне на реформа в областта на сигурността с оглед реформиране на армията и превръщането й в професионална, за да може да се възстанови стабилността в Гвинея.
<P>
Накрая, искам да посоча, че мерките, които се изискват в съответствие с член 96 от Споразумението от Котону, вече бяха приети на 27 юли 2009 г.
<P>
Искам също така да спомена въпрос, на който наблегнахме и преди. За да бъдем последователни и с цел да засилим натиска върху военната хунта, г-н Борг, членът на Комисията, отговарящ за рибарството и морското дело, обяви намерението на Комисията да оттегли предложеното споразумение за партньорство в областта на рибарството, което се очаква да бъде подписано с Гвинея. Всъщност засега няма да плащаме (ръкопляскания) съответната финансова помощ.
<P>
В отговор на въпроса, който ми беше зададен, в други случаи Комисията със сигурност ще вземе мерки въз основа на всеки отделен случай и ще разгледа създалото се положение за всеки по отделно.
<P>
Благодаря ви.
<SPEAKER ID="221" NAME="Председател">
Разискването приключи.
<P>
Гласуването ще се проведе след разискванията.
<P>
Писмени изявления (член 149)
<SPEAKER ID="222" NAME="Maria do Céu Patrão Neves  " LANGUAGE="PT">
Главната цел на новото споразумение за партньорство между ЕС и Гвинея-Конакри е задълбочаване на сътрудничеството между Европейския съюз и Република Гвинея с оглед насърчаване на създаването на партньорство за разработване на политика на устойчиво рибарство и отговорна експлоатация на рибните ресурси в риболовната зона на Гвинея, в интерес и на двете страни по споразумението.
<P>
Финансовата помощ по протокола се определя на 450 000 евро годишно за възможности за риболов, свързани с категорията на далекомигриращите видове. Цялата сума е предвидена за създаване на национална политика в областта на рибарството, основаваща се на отговорен риболов и устойчива експлоатация на рибните ресурси в гвинейски води.
<P>
Горепосоченото е в съответствие с предложението на Португалската комунистическа партия относно споразумения за рибарство с трети държави, поради което аз гласувах в подкрепа на този документ.
