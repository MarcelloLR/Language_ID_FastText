<CHAPTER ID="007-05">
5. Padėtis Gruzijoje (balsavimas)
<P>
Prieš balsavimą dėl 19 straipsnio:
<SPEAKER ID="072" NAME="Elmar Brok" LANGUAGE="DE">
Gerb. pirmininke, kai mes rengėme šią rezoliuciją, naudojomės ankstesniu dokumentu, kurio formuluotėse nėra apibrėžta, kad vėl įvyko Europos Vadovų Tarybos posėdis. Dėl to aš siūlyčiau jums antrą teksto dalį pakeisti taip: "ir todėl sveikina Europos Vadovų Tarybos sprendimą išsidėstyti". Šiuo metu mūsų dokumente pasakyta, kad mes prašome Tarybos tai padaryti, bet ji jau yra tai padariusi. Dėl to mes turime atitinkamai pakeisti formuluotę.
<P>
(Parlamentas sutiko priimti žodinį pakeitimą)
<P>
Prieš balsavimą dėl rezoliucijos:
<SPEAKER ID="074" NAME="Martin Schulz" LANGUAGE="DE">
Gerb. pirmininke, mano frakcija vakar energingai diskutavo dėl šios kompromisinės rezoliucijos. Kai kuriais svarbiausiais klausimais jos tekstas nukrypsta nuo teksto, kurį mes, kaip Socialistų frakcija Europos Parlamente, buvome iš pradžių pasiūlę.
<P>
Tuo jokiu būdu nereiškiu abejonių dėl derybų ir nemenkinu derybininkų, sugebėjusių su kitomis frakcijomis parengti kompromisinę rezoliuciją, sėkmės, tačiau yra vienas jau nebeįtrauktas į dokumentą elementas, kuris vis dėlto turi lemiamos reikšmės mūsų rezoliucijai.
<P>
Nepaisant to, kad šis elementas, kurį aš apibūdinsiu po minutės, nėra įtrauktas į tekstą, mūsų frakcija nusprendbalsuoti už kompromisinę rezoliuciją, kadangi mes manome, jog svarbu, kad Europos Parlamentas pateiktų vieningą poziciją. Vis dėlto noriu čia aiškiai pareikšti, kad mums būtų buvę priimtiniau, jei būtų buvęs pažabotas agresyvus Prezidento Sakašvilio elgesys, kuris konflikto pradžioje buvo visiškai netinkamas...
<P>
(Protestai iš dešinės ir plojimai iš kairės)
<P>
Mums būtų buvę priimtiniau, jei konflikto pradžios įvykiai būtų atsispindėję šioje rezoliucijoje, bent jau tam, kad būtų aišku, jog šiuo metu taip garsiai protestuojantys asmenys - tai tie patys asmenys, kurie nori aštrinti, o ne švelninti konfliktus.
<P>
(Plojimai iš kairės ir protestai iš dešinės)
<SPEAKER ID="075" NAME="Pirmininkas">
Jūs tikrai suprantate, kad šioje balsavimo atkarpoje aš visiškai neketinu vėl pradėti diskusijų. Socialistų frakcija Europos Parlamente manė, kad verta išaiškinti savo poziciją dėl paskutinio balsavimo šiuo pareiškimu. Manau, kad kiekvienas suprato, apie ką visa tai. Nėra jokio reikalo vėl pradėti diskusijas. Dėl to mes judėsime toliau ir balsuosime dėl bendro rezoliucijos projekto.
