<CHAPTER ID="002">
Pirmininko pareiškimas 
<SPEAKER ID="006" NAME="Pirmininkas">
Ponios ir ponai, manęs buvo paprašyta paskelbti šį pranešimą. Šią savaitę minimos 60-osios šimtų tūkstančių Baltijos šalių piliečių ištrėmimo metinės. 1949 m. kovo 24 d. naktį prasidėjo sovietų valdžios vykdomų trėmimų banga. Per trėmimus iš savo namų jėga buvo išvaryta dešimtys tūkstančių estų, latvių ir lietuvių. Jie neteko teisių kaip piliečiai ir kaip žmonės, jiems teko gyventi sunkiomis, nežmoniškomis sąlygomis sovietų belaisvių stovyklose.
<P>
Beveik kiekviena Latvijos, Lietuvos, Estijos šeima ir kitų buvusių sovietinių respublikų nukentėjo nuo šių totalitarinio komunistinio režimo įvykdytų siaubingų ir žiaurių veiksmų. Beveik kiekvienoje šeimoje buvo giminių, dingusių Sibire, persekiojamų KGB, įkalintų ir engiamų. Šie įvykiai nėra susiję su tolima ir niūria praeitimi. Daugelis žmonių, dabartinių ES piliečių, vis dar tai aiškiai pamena.
<P>
Mūsų pareiga, vadovaujantis bendromis vertybėmis, prisimenant trėmimų aukas, aiškiai ir tvirtai pasmerkti šiuos totalitarinio komunistinio režimo Sovietų Sąjungoje įvykdytus nusikaltimus. Dėl šių aukų turime objektyviai, nuodugniai ir rūpestingai įvertinti praeitį. Susitaikymas su tuo gali būti grindžiamas tik teisybės pripažinimu ir aukų atminimu.
