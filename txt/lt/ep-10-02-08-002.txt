<CHAPTER ID="002">
Pirmininko pareiškimai
<SPEAKER ID="006" NAME="Pirmininkas">
Man labai liūdna jums pranešti apie tragišką Europos Sąjungos delegacijos Haityje vadovo pavaduotojos P. Juárez Boal mirtį. Anksčiau, iki 2002 m., P. Juárez Boal dirbo Europos Parlamente. Ji mirper tragišką sausio 12 d. Haitį sukrėtusį žemės drebėjimą. Bendras žemės drebėjimo aukų skaičius gali siekti 200 000 žmonių. Prisimenate, per paskutiniąją sesiją prieš mėnesį tylos minute pagerbėme visų per žemės drebėjimą mirusiųjų atminimą. Tada nežinojome, nebuvome įsitikinę, kad tarp jų buvo taip glaudžiai su Europos Parlamentu ir Europos Sąjungos veikimu susijęs asmuo - P. Juárez Boal.
<P>
Vakar Ukrainoje surengtas antrasis prezidento rinkimų turas. Belaukiant oficialaus balsavimo rezultatų patvirtinimo norėčiau Ukrainos žmones pasveikinti surengus laisvus ir skaidrius rinkimus. Tai rodo pranešimai iš Ukrainos. Vis dar nesu gavęs oficialaus pranešimo, tačiau remiantis mūsų kolegų Europos Parlamento narių, kurie stebėjo rinkimus, tvirtinimais nepaisant tam tikrų skundų ir akivaizdžių rinkimų taisyklių pažeidimų absoliuti dauguma visų su rinkimais susijusių asmenų veiksmų atitiko procedūrą ir demokratinių rinkimų reikalavimus. Ukrainai tai svarbus laimėjimas. Prisimename, kad prieš penkerius metus padėtis buvo visiškai kitokia. Šiandien Ukrainai norėtume palinkėti, kad demokratiškai ir taikiai išrinktas prezidentas dirbtų šalies labui. Taip pat norime su Ukraina užmegzti kuo geresnius santykius. Nepaisant didelio politinio nestabilumo pastaraisiais metais galima laikyti, kad demokratijos pagrindas Ukrainoje tvirtas.
<P>
Taip pat norėčiau pasinaudoti šia galimybe paraginti visas Ukrainos politines jėgas įveikti jų skirtumus ir kartu dirbti socialinės ir ekonomikos reformų, taip pat teismų sistemos ir konstitucinės reformos klausimais ir toliau vykdyti jų Europos darbotvarkę. Pasikartosiu: Europos Sąjunga labai nori palaikyti gerus, draugiškus santykius su Ukraina. Tai taikoma būsimai valdžiai ir opozicijai. Tikimės ir tikime, kad šiuo klausimu Ukraina bendradarbiaus. Kartu įgyvendinsime į uždavinį ir prisiimsime atsakomybę. Trečiadienį bus surengtos diskusijos dėl padėties Ukrainoje po rinkimų. Išklausysime mūsų kolegų EP narių pranešimus. Rinkimų stebėsenos Europos Parlamento misijai pirmininkavo Paweł Kowal. Misijos dalyviai lankėsi vietoje ir stebėjo sekmadienį vykusį balsavimą ir pasidalys su mumis informacija šiuo klausimu.
<P>
Rytoj vyks balsavimas dėl naujos Europos Komisijos tvirtinimo. Tai bus vienas svarbiausių šios Parlamento kadencijos momentų. Mūsų piliečių vardu išreikšime savo valią demokratiniu balsavimu, taigi rytoj bus labai svarbi diena.
<P>
Rytojaus sesijoje taip pat balsuosime dėl rezoliucijos dėl naujo pamatinio susitarimo dėl Europos Parlamento ir Komisijos santykių. Šio susitarimo tekstas jums buvo pateiktas. Tai labai svarbus teisės aktas, kuriame bus nustatyta, kaip abi institucijos kartu dirbs per kitą Parlamento kadenciją.
<P>
Trečiadienį bus surengtos kitos svarbios diskusijos dėl finansinių mokėjimų pranešimų duomenų tvarkymo ir perdavimo į Jungtines Valstijas terorizmo finansavimo sekimo programos tikslais. Pats šioms diskusijoms vadovausiu. Europos Sąjungai labai svarbu, kad būtų užtikrinta tinkama asmens duomenų apsauga. Esame tiesiogiai išrinkti mūsų piliečių ir prieš juos esame atsakingi, tačiau, kita vertus, suprantame, koks svarbus SWIFT susitarimas. Priimdami šį svarbų ir atsakingą sprendimą visi šių rūmų nariai privalo atsižvelgti į šiuos prioritetus. Balsavimas vyks ketvirtadienį. Balsavime dalyvautu negalėsiu, nes dalyvausiu Europos Vadovų Tarybos posėdyje Briuselyje.
<P>
Norėčiau jums pranešti kai ką kita.
