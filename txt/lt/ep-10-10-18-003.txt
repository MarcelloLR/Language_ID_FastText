<CHAPTER ID="003">
Pirmininko pranešimai
<SPEAKER ID="007" NAME="Pirmininkas">
Pirmiausia norėčiau trumpai informuoti jus keturiais klausimais. Man buvo labai malonu sužinoti, kad Liu Xiaobo gavo Nobelio taikos premiją. Šis kovotojas už žmogaus teises tebėra kalėjime, į kurį pateko už taikingą veiklą reikalaujant žodžio laisvės Kinijoje. Vertiname pastaruoju metu Kinijos valdžios dedamas pastangas siekti politinių, ekonominių ir socialinių laisvojo pasaulio standartų, tačiau šių pastangų vis dėlto nepakanka, todėl primygtinai raginame šalies valdžią paleisti iš kalėjimo Liu Xiaobo, Hu Jia, A. Sacharovo premijos laureatą, ir kitus žmogaus teisių gynėjus.
<P>
Antra, šią savaitę Europos Parlamentas organizuoja daug renginių, susijusių su vakar paminėta Tarptautine kovos su skurdu diena. Daugelis segi atitinkamus proginius ženklelius. Be to, kad plenariniame posėdyje vyks diskusijos šia tema, norėčiau pakviesti jus prisijungti prie rytoj 14.45 val. vyksiančios Bronisławo Geremeko agoros atidarymo ceremonijos, kurioje dalyvaus JT Generalinis Sekretorius Ban Ki-Moon.
<P>
Trečia, šiandien ketvirtąjį kartą minime ES kovos su prekyba žmonėmis dieną. Vertiname šią problemą labai rimtai. Šiuo metu tariamės dėl pasiūlymo dėl direktyvos dėl prekybos žmonėmis prevencijos ir kovos su ja.
<P>
Ketvirta, norėčiau pakviesti jus trečiadienį 12.00 val. išklausyti mano pirmininkavimo Parlamentui laikotarpio vidurio peržiūros ataskaitos. Joje bus apibendrinta Europos Parlamento pažanga ir ypač pastarojo laiko laimėjimai, taip pat iniciatyvos, kurių ėmiausi pats, apžvelgta mūsų dabartinpadėtis pakitusioje Europos Sąjungoje, įvertintas Europos Parlamento vaidmuo ir jo bendradarbiavimas su kitomis institucijomis. Manau, įpusėjus mano kadencijai turite teisę šią informaciją gauti.
