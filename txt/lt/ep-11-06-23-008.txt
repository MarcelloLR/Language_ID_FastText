<CHAPTER ID="008">
Tarpinstitucinis susitarimas dėl skaidrumo registro (pasirašymas)
<SPEAKER ID="125" NAME="Pirmininkas">
Ponios ir ponai, brangūs kolegos, užimkite savo vietas ir pasiruoškite oficialiam labai svarbaus Europos Parlamento ir Europos Komisijos susitarimo dėl vadinamojo lobistų registro pasirašymui. Balsavome dėl C. Casini pranešimo per paskutinę plenarinę sesiją Strasbūre, o dabar šį susitarimą oficialiai pasirašysime. Balsavome 2011 m. gegužės 11 d.
<P>
Oficialiai pasirašyti susitarimą norėčiau pakviesti ministrę E. Győri ir Marošą Šefčovičių, Europos Komisijos pirmininko pavaduotoją, taip pat mūsų kolegę Dianą Wallis, Europos Parlamento pirmininko pavaduotoją, kuri buvo derybinės grupės narė, pirmininko pavaduotoją Isabelle Durant, pirmininko pavaduotoją Rainerį Wielandą ir Carlo Casini, Konstitucinių reikalų komiteto pirmininką ir pranešėją.
<SPEAKER ID="126" NAME="Enikő Győri">
einanti Tarybos pirmininko pareigas. - Pone pirmininke, gerbiamieji EP nariai, norėčiau perskaityti Tarybos politinį pareiškimą dėl skaidrumo registro.
<P>
"Taryba laiko skaidrumą Europos Sąjungai labai svarbiu principu. Sutartyse nustatoma, kad siekdamos skatinti tinkamą valdymą ir užtikrinti pilietinės visuomenės dalyvavimą, Europos Sąjungos institucijos, įstaigos ir organai turėtų veikti kuo atviriau, taip pat kad priimant sprendimus turėtų būti siekiama kuo didesnio viešumo ir artimesnio bendravimo su piliečiais.
<P>
Kaip ir reikalaujama pagal šias nuostatas, Taryba tebėra įsipareigojusi kuo visapusiškiau įgyvendinti skaidrumo principą. Taryba taip pat supranta, kad piliečiai tikisi, jog tie, kas veikia jų vardu ES lygmeniu, vadovausis kuo aukštesniais standartais.
<P>
Todėl Taryba palankiai vertina Europos Parlamento ir Komisijos iniciatyvą įsteigti bendrą skaidrumo registrą ir ją remia.
<P>
Taryba mano, kad santykiai su interesų grupių atstovais turėtų būti grindžiami skaidrumo principu ir kad registru pateikiamas naudingas pagrindas, kuriuo remiantis bus galima atvirai, įtraukiai ir nuosekliai bendrauti su jais.
<P>
Taryba gavo Europos Parlamento ir Komisijos kvietimą prisijungti prie registro. Taryba yra pasiruošusi apsvarstyti galimybę dalyvauti registre ir nekantriai laukia, kada galės aptarti su dviem kitomis institucijomis galimas sąlygas."
<SPEAKER ID="127" NAME="Pirmininkas">
Būtų geriausia, jeigu visos Europos institucijos turėtų bendrą išorės interesų grupių registrą. Dabar norėčiau pakviesti savo kolegas ir Komisijos pirmininko pavaduotoją prisijungti prie manęs prie pakylos ir pasiruošti dokumento pasirašymui.
